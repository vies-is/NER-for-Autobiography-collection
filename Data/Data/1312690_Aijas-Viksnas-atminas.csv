File-ID,Transcribed Text
1337244,"Skosāni
Noslēgts un turīgākais no apkārtējiem saimniekiem. Skosāns bija ievērības cienīgs ar to, ka agri cēlies no rītiem un svētdienas iesācis ar dievkalpojumu. Sieva mirst pusmūžā un Skosāns paliek viens ar dēlu. Un, kad dēls apprecas un aiziet pie sievas uz Bungātājiem, vecais Skosāns ir spiests ņemt mājās dienesta meitas. Pēdējā kļūst par Skosānu saimnieci. Šīs mājas mums bērniem bija ievērojamas ar to, ka tur bija rija. Cik daudz teiku un briesmu stāstu vijās ap to. Mums, bērniem ejot uz skolu, vajadzēja iet gar pašu rijas malu. Parasti gājām vairāki reizē. Vienam iet bija neiedomājami! Varbūt kāds melns baļķis vēl šodien tur mētājās. Dēls Oskars no saviem Bungātājiem tika aizvests vai izsūtīts. Ģimene viņam sakuploja, bet kur viņi ir šobrīd, ziņu nav."
1337263,"Auzas uzauga pāri cilvēka augumam. Vienā gadā atmaksājās visi aršanas izdevumi. Nākamā vasara gadījās lietaina, un, tā kā tur nebija meliorēts, raža apslīka. Tā beidzās tēva lielais bizness. Tad jau arī nāca 1940. gads. Cilvēki bija apmulsuši. Neviens nezināja kas notiks. Reti, kurās mājās bija radio. Pulcējamies Bērzkalnos, kur tas bija. Tieši bijām tur, kad atskanēja K. Ulmaņa teiktais: ""Es palieku savā vietā, jūs palieciet savās!"" Kara gadi un vēlākie padomijas gadi, aizskaloja un izpostīja visu iesākto. Mums trijām Kalēju meitām bija katrai pa vienam pēcnācējam, savukārt viņiem visiem kopā 4. Landrāta vārds izzuda. Kalēju mājās saimnieko citi, sveši, jo ciema vara tos pārdeva par grašiem, neprasot meitām atļauju. Dzimta nav izzudusi, vienīgi uzvārdi ir citi."
1337245,"Galēji
Šeit dzīvoja un saimniekoja Kļaviņš Pēteris ar savu Annīti. Ievērības cienīgs bija viņu Kļavu kalns - stāvs un teiksmu apvīts. Naktīs kalna pakājē mirgojot uguntiņas, jo tur kaltējusies apraktā nauda. Mums bērniem tā bija brīnumu un baiļu vieta. Mājas nebija dižas. Grūti klājās saimniekotājiem, jo viņiem bija tradicionālas trešdienas, t.i. Neretas tirgus dienas. Mēs, bērni vērojām kā viņi ratos brauca un dziedāja. Tātad aizmirstas bija ikdienas rūpes. Tās bija atslodzes dienas. Annīte aizgāja ātri un Pēteris palika viens. Drīz viņš atveda no Lietuvas puses sievu, ar ko viņiem dzima vairāki bērni. Tagad viņi ir izklīduši.
Pēteris Kļaviņš ap 1940.g."
1337258,"Ganos no rīta govis dzina agri, lai viņas varētu ieēst no rīta rasaino zāli, kura dienā palika cieta un asa. Kalēju mamīte, izslaukusi govis, pati palaida pa žoga malu uz purva pusi, un tad tik cēla meitenes augšā. Bieži vien viņa klauvēja pie guļamistabas loga un teica: ""Nāk Rimeļtante, viņai jau sen govis ganos. Ātri ceļaties, lai kaimiņi nezina, ka jūs tik ilgi guldinu!"" Lai nu kā mums netikās iet uz Pumpuriem, Jāņus gan vienmēr tur svinējām. Tad pie viņu ugunskura pulcējās tiešām visi apkārtējie. Tantei netrūka siera, arī salāti ar saldu krējumu likās daudz gardāki nekā mājās. Neviens nedomāja kā savilks galus kopā pēc svētkiem. Vienīgais ienākuma avots bija sakultā sviesta pikucis. Tas bija jāpardod Neretas tirgū, lai no iekasētā varētu maksāt nodokļus, algot ganu un uz lauka darbiem, salīgt puisi. Bieži dabūju ciest no nejaukiem kaimiņu puikām. Uzlēkuši uz sētas stabiem, pavadīja mani ar saucieniem: ""Kikerigū! Pumpuru mantiniece!"" Dažs labs bija cerējis uz šo sētu, un neviens nevarēja paredzēt, ka nevienam tā nepiederēs, ka tur viļņosies tikai smilgu lauks un kāds ārzemnieks to nopirks par dažiem dolāriem. Bieži, bieži Rimeļtante atskrēja uz Kalējiem, ar kliegšanu iekrita pār slieksni, saukdama:"
1337257,"Pumpuri
Šajās mājās dzīvoja Rimels ar Rimelieni. Viņi bija tādi paši jaunsaimnieki kā mēs visi, atšķīrās ar to, ka viņiem nebija bērnu un nebija akas. Ūdeni viņi nesa no purva malas pret augstu kalnu. Ziemā tas bija katorgas darbs - piegādāt ūdeni 2 zirgiem, 5-6 liellopiem, baram aitu un virtuvei. Tas viss bija jāpaveic bieži vien tantei vienai. Cik vien varu atcerēties, pats saimnieks bija slims. Viņam nāca kautkādas lēkmes, un, viņš nevarēja ēst ierastos laucinieku ēdienus, izņemot svaigu krējumu un vēl kādus našķus. Mums ar viņiem bija sevišķas attiecības - viņi bija mani adoptējuši kā savu bērnu, vārdu sakot parakstījuši savu kustamo un nekustamo mantu. Rimeļi abi bija no Vidzemes puses. Kādu laiku pats braucis par kučieri Rīgā. Tāpēc arī viņu valoda atšķīrās no mūsu vietējo runas. ""Tev, meitīn, palicīs viss - no adatīnas līdz zirdzīnam!"" Bet es jau jutos ļoti slikti, kad man to atgādināja, jo man likās, ka jāatstāj savas mājas un vecāki. Šad tad tiku aicināta paganīt govis, kad ganam bija brīvā svētdiena. Tas bija tikai vienu reizi mēnesī. Par to tad iedeva 1 latu."
1337255,"Putniņu saimnieki Kārlis un Antonija jau bija labi gados. Arī mājas šķiebās un līda zemē. Kopā ar meitu Irēnu un znotu Grosu, pārcēlās dzīvot uz Neretu. Viņi visi ir miruši, palicis vienīgi mazdēls Zigurds. Viņš dzirnavu vēsturi, iespējams, nezina. Un, nav neviens no tiem laikiem palicis, kas kaut ko varētu pastāstīt. Atceros, ka tēvs stāstīja, braucot uz Eķengrēves Zaļakmeņa dzirnavām, ka 20. - 30. gados vēl varēja graudus malt tuvējās Putniņu dzirnavās."
1337259,"""Manējais mirīs!"" Tad Kalēju Kārlis jūdza zirgu un brauca pēc ārsta. Bet atkal Dievs bija lēmis citādi. Nodibinājās kolhozi. Visas bijušās saimnieces gāja kolhoza darbos. Sitās vai nost, lai tikai visu padarītu. Tagad slogs viņām bija divkārt smags, jo arī mājas saimniecība bija jāsakopj. Rimeļtante nomira pirmā. Palika vecs, nespēcīgs cilvēks, kurš pie tam vēl bija salauzis kāju. Stāstīja, ka ar spieķīti un vienu kāju aizklibojis 4 km uz kapsētu, lai apciemotu savu Alvīnīti. Mājā ielaida svešus cilvēkus, kuri diezin ko nebija viņu skatījušies. Es tajā laikā mācījos Viesītes vidusskolā un nebija man tādas domas apciemot vecos cilvēkus. Neattaisnojamā jaunība!"
1337260,"Kalēji
""Mans tēva nams...""
Vectēvam Andrejam Ladrātam piederējusi smēde un maza mājiņa Putniņu piekalnē. Tur arī piedzimst divas meitas - Marija un Līzīte, kura pēc iesvētības drīz nomirst ar diloni, jo iedzērusi vasaras karstā laikā aukstu ūdeni no akas. Kā pēdējais piedzimst mans tēvs Kārlis. 1. Pasaules karā viņš tiek strēlnieku pulkā. Savos stāstījumos par kara gaitām, bieži tiek pieminēts Perekops. Visiem strēlniekiem pēc 1920. gada piešķir muižas zemi. Izlozē Kārlim krīt meža un purva gabals. Sākas krūmu ciršana un māju celšana. 1922. g. jūnijā Kārlis apprecas ar Amildu, kuras dzimtene ir starp Sauku un Viesīti ""Lejas Kūliņi"". Sākoties karam, Brūtgānu ģimene tiek izdzīta no mājam. Bēgļu gaitās mirst tēvs Fricis Brūtgāns. Atgriežoties no bēgļu gaitām, viņus vairs mājās nelaiž, jo tās ieņēmuši jau citi. Apmetas viņi uz dzīvi Kudļos. Tur arī Amilda, kuru vēlāk visi sauc Mildiņa, iepazīstas ar Kārli, kurš ir pārnācis no kara. Abi sāk celt jaunu, sūru dzīvi. Andrejs pārnāk dzīvot pie dēla. Mājas nosauc par Kalējiem, jo tur notiek kalšanas darbi, tikko uzceltajā smēdītē ceļa malā. Pie tās iestāda vienu ķirsīti, kas katru"
1337251,"istabā. ""Vecais"", apvilcis kažociņu, sēdēja blakus. Tā kā tie bija kara gadi, prieku vajadzēja izmantot visur, kur bija kaimiņu kopā sanākšana. Tā arī toreiz dziedājām un dejojām vecās saimnieces bērēs. Pēc gada vai diviem arī ""Vecā"" bērēs."
1337246,"Pēteris, mums bērniem, vienmēr bija gaidīts un interesants. Tumšos ziemas vakaros, kad bijām pulcējušies parasti Bērzkalnu mājās, jo tur bija gaišākā lampa un saimniece Marija bija laipnākā un jaukākā no visām citām saimniecēm. Kā neiztrūkstošs cienasts bija vārītas cūku pupas. Pēteris nolūkoja tumšāku stūrīti un lika no balta papīra izgriezt cilvēciņu. Tam tika piesieti diedziņi. Tad notika seanss. Izsaucieni un pavēles - un cilvēciņš dancoja. Tie bija pamudinājumi, šņuksti un asaras. Vairāki mēģināja to atkārtot, bet nevienam tā tas neizdevās. Pēterim rokas no darba vai pārsalšanas bija sakropļotas. Neviens pirksts nebija taisns, bet tas viņam netraucēja strādāt un vēl uzjautrināt bērnus. Mēs viņu vienmēr gaidījām."
1337252,"Buki
Zobeni bija nabadzīgi. Viņiem piederēja ap 2 ha zemes un maza mājiņa uz tās. Zobens bija liela auguma, stingrs savā domāšanā un valodā. Viņu mājiņā bija ierīkota darbnīciņa, kurā viņš darbojās ar koka lietām. Viņi gāja arī pie citiem pastrādāt. Atceros, mūsu tēvs viņu aicināja šķūni pacelt un citas ēkas palabot. Zobeniem bija daudz bērnu - 10 vai 12. Ģimeni turēja, bāra un audzināja māte - gara, kalsna sieva. Nebeidzamas bija rūpes par dienišķo - ogošana, sēņošana, ravēšana. Bērni tika sūtīti ganos pie saimniekiem, no kuriem bieži atbēga. Tur atkal mātei bija jāiejaucas.
Zobenu bērnu krustības ap 1934. g."
1337254,"Putniņi
Tuvākās Kalēju mājas. Mūsu mātes jaunībā bijušas pazīstamas un arī vēlākajos gados uzturēja draudzīgas attiecības. Putniņiem auga meita Irēna. Viņa draudzējās ar Kalēju Vizbulīti. Abas bija vienaudzes. Bija tik jauki noskatīties kā viņas lēkāja un no sirds smējās. Viņiem radi bija bagāti un inteliģenti. Zinu, ka viņi bieži brauca ciemos. Tādēļ zirgu un ratus turēja pienācīgā kārtība. Lopu nebija daudz, tomēr turēja kalponi. Labi, saticīgi kaimiņi. Tālu bija redzamas Putniņu vēja dzirnavas. Tās stāvēja uzkalniņā, kur no Neretas puses pāri Rēķu purvam pūta dienvidu vēji, bet no Lones puses, pāri Štulvim zēģelēja ziemeļu vēji. Tā dzirnavu spārni vienmēr varēja griezties. Vēl 30tos gados tur notika kāda darbība. Atceros, ka Putniņu meita Irēna mūs, kaimiņu meitenes, ieveda dzirnavās un izrādīja to iekšpusi. Tur bija visādi riteņi un akmeņi. Uz uzkalna tās stāvēja visā godībā ar visiem četriem spārniem. Ap 1950. gadu, kad pārbraucu no skolas, ievēroju, ka dzirnavām nav spārnu. Vēja laikā tie tikuši nolauzti. Ap 70. gadiem vēl bija redzams korpuss, bet 80. gados tur nav pat vairs akmeņu. Kolhozs tos ir aizvācis."
1337250,"viņas vedekla varot būt no lepnas famīlijas. Tāda tik esot Bullīšu Milda, bet Volde atkal pats viņu negribot. Tā nekas cits neatlika kā pašai slaukt savas 5 - 6 govis, ko arī viņa darīja dziedādama, jo tā viņas atlaižot vairāk piena. Un cik gan varēja būt piena no purva grīšļa! Bet tā jau bija visiem kaimiņiem. Voldem protams trūka saimnieces roku. Bet, tā kā viņam bija pļaujmašīna un zirgu velkamais grābeklis, tad viņš viens pats tika galā ar zemes darbiem. Bez slaucamajām govīm, katru gadu Robežniece atšķīra teļu, kuru turēja ""Vecā bērēm"". Tik sagaidīt tās nevarēja. Pienāca 1940. gads, tad vācu laiks. Mēs jau bijām paaugušās, aizgājušas pa skolām. Maz redzējāmies.. Te dzirdam - Volde atvedis mājās sievu! Ne no ""labākajam"" famīlijām, bet no Lones saimniekiem kalponi - latgalieti Veru. Kad tikāmies, dzirdējām, ka viņa gatavojot tik jocīgus ēdienus - biezputrai liekot klāt kartupeļus. Un, ja sājumā bijusi liela nesaprašanās, tad beidzot tomēr vecā Robežniece atzina, ka nu viņai ir daudz vieglāk, un diezin vai cita vedekla būtu varējusi māju uzturēt tik tīru un kārtīgu. Nāca bērni - trīs meitenes, kurām ir pulciņš bērnu un mazbērnu. Pēdējā satikšanās varēja būt ap 1942.,3. gadu. Tad vecā Robežniece gulēja zārkā savā goda"
1337253,"Krustīja bērnus lielsaimnieka Audzes mājās. Krustvecāki bija visi kaimiņi. Skolā bērni nāca pa 3 - 4 reizē. K.Ulmanis viņiem maksāja gan naudā gan graudā, cik - nezinu. Atceros, ka uz Ziemassvētkiem bijušas dāvanas. Paēduši jau viņi bija, bet mācīties tomēr negribēja. Arī apģērbti bija. Māte pūlējās par tīrību. Tuvāka saskarsme bija ar vidējo meitu Vilmu, kura bija smalku seju, glīta. Vairāk ģimenē bija zēnu, kuri pret mums meitenēm bija nejauki. Pa kara laiku visi izklīda. Trīs vai četri pazuda karā. Kuplās saimes turpinātāju ir maz."
1337261,"pavasari uzzied un mazbērniem ir pa ogai. Vecāmāte ir mirusi un Andrejs ir apņēmis par sievu Līzi, kurai ir trīs bērni - Jānis, Miķelis un Ieva. Katrs no sava saimnieka, pie kuriem viņa dienējusi. Iztikšana ir vairāk nekā pieticīga. Pārnākot uz Kalējiem, bērni visi ir pieauguši un aizgājuši savās kalpu gaitās. Kārlis cērt mežu, ceļ vienu ēku pēc otras. Visas ir guļbūves. Pamatos ir akmens, apmests ar māliem. Ierīko pirmos tīrumus. Mildiņai pūrā ir maza ķēvīte un pāris gotiņu. Kārlim ir tikai viņa rokas. Pēc pieciem gadiem kad ir jau puse istabas gatava, piedzimst Nellija, vēl pēc diviem gadiem Aija. Pēc divarpus gadiem - Vizbulīte. Kad man ir divi gadi, mirst vectēvs Andrejs. Skaidri man ir atmiņā skats - sēdu vectēvam klēpī un plūkāju viņa garo balto bārdu. Otra ir atmiņa par smēdīti, kur strādā vectēvs un pie kuras balta zied ķirsīte. Nu ar mums ir tikai tēva pamāte Līze. Mēs viņu saucam par vecomāti. Mums viņa bija laba, bet, ja mēs viņai apnikām, viņa uzsēja baltu lakatiņu un aizgāja pa lauku celiņu uz Bērzkalniem pie savas pameitas Marijas. Kādā reizē, kad esam atstātas vienas, mūs izglābj kaimiņu tante. Cita par citu mazākas, spēlējamies pagalmā. Cūkas, izlauzušās no aploka, uzbrūk mums."
1337256,"Pilskalni
Dardeču ģimenē auga divi dēli. Māte bija zaudējusi darba spējas. Viņa nevarēja staigāt. Visu vadīja pats saimnieks. Par govju ganu vienmēr bija kāda lielāka meitene, kura varēja arī govis izslaukt. Pats saimnieks lielāku vērību piegrieza zirgiem, kuri tiešām bija skaisti. Arī dēls Arnolds vēlāk noņēmās ar tiem. Šīs ir vienīgās mājas, kuras apkopj mazbērnu bērni, sestdienās atbraucot un sakopjot apkārtni. Dzimta ir sakuplojusi, dzīvo citās pilsētās. Visdarbu kapu svētki ir tā reizi, kad viņi šajās mājās pulcējas no malu malām. Ceturtā un varbūt pat piektā paaudze te satiekas. Bērzkalnu Zelma un Kalēju Aija bija vienīgās no ulmaņlaikiem. t.i. 2007. gadā."
1337248,"Ozolkroņi.
Bieži, bieži redzu savu bērnību pie vecās Robežnieces. Viņu zemes gabals piegāja klāt mūsu mājai tuvu. Mūsu ābeļdārzs, kur bija arī zemeņu lauks, no Robežnieku krūmiem un ganībām norobežoja dzeloņdrāšu žogs, kurā bija vairākās vietās ierīkots izlienams caurums. Caur to, tad arī mēs visas trīs Kalēju meitenes līdām pie savas vecās draudzenes. Robežniekos saimniekoja dēls Volde, jau krietni gados. Vecais Robežnieks bija nedzirdīgs un vairāk grozījās tikai pa sētu. Populārs bija darinātais miežu alus, kuru izmantoja apkārtējie, kad nāca kādas godības. Pati Robežniece bija vājredzīga. Tikai pa lielu gabalu kaut cik redzēja. Un tomēr viņa darīja visus mājas darbus - slauca govis, pienu sakāsa kannās un kaut kā tika galā ar ēdieniem. Māja viņiem bija uzcelta jauna un nokrāsota dzeltenā krāsā. Viņa bieži teica: ""Mana māja ir kā kumode"". Neticamākais bija tas, ka viņa varēja ganīt govis. Pa olnīcu, kura bija ap puskilometru, viņa atnāca ar savu ganāmpulku (5 - 6 govis). Ielaidusi govis purvā, kuram apkārt žogs, viņa sēdēja dungodama un reizi pa reizei uzsaukdama:"
1337249,"""Mole, kur Brille (zila govs ar nozāģētiem ragu galiem uz kuriem bija uzmaukti koka klucīši), kur Skaistule (sarkanraiba govs)?! Vecās Robežnieces palīgs bija liels, dzeltens, pluškains suns ar vienu aci. Un, kad saimniece juta, ka govis iet uz lauka pusi, vajadzēja tikai pateikt: ""Mole - cui!"" Visas govis bija momentā purvā atpakaļ, jo bija jutušas savu asti suņa zobos. Mums, trijām Kalēju meitenēm, tas bija lielākais prieks, izlīzt caur žoga caurumu un aizskriet pie draudzenes. Bieži jau mēs arī dzirdējām viņas saucienu: Nelliņ, Aijiņ, Vizbiņ! Viņai vienmēr, lai bija silts vai auksts laiks, mugurā bija pelēka, liela vadmalas jaka. Pa virsu vēl apņemta pelēka sagša. Jakas kabatās bija vārītas cūkpupas vai maizes gabali sunim. Rudenī āboli. Tur mēs vienmēr uzzinājām dažādus jaunumus, kas notiek mūspusē un citur. Ceļš gāja pa pašu krūmmalu, un, ja Mole gatavojās apriet kādu gājēju vai braucēju, tad vienmēr notika sarunas un apspriešanās. Mēs drīkstējām viņai visu prasīt un jautāt, citādi viņa bija visai noslēpumaina. Tā, taujājot kad viņas dēls ņems sievu un mājām saimnieci, viņa atteica, ka neesot piemērotas, jo"
1337262,"Vēlāk mums stāstīja, ka tas viss varējis beigties traģiski. Augām. Dzērām siltu pienu, grauzām burkānus un griežņus. Āboli un ogas radās vēlāk. Ziemā paslimojām. Kad Vizbulītei bija trīs gadiņi, viņa saslima ar difterīti. Pats Neretas ārsts Rāviņš ar savu mazo mašīnīti naktī aizved viņu uz Rīgu, ievīstījis kažokā. Vecāki viņam par to bija ļoti pateicīgi. Tēvs pārdod cūku un ir ar ko samaksāt bērnu slimnīcai. Neviens bērns visā apkārtnē netika slimojis ar šo nāvējošo slimību. Vasarās visi piedzīvojumi bija ganot govis Rēķu purva malā. Ganījām katra savu dienu. Govju bija pa 7 - 8, tad pāris teļuku. Tā kā bars bija prāvs. Purvam apkārt bija drāšu žogs, bet tikušas lauka malā, tās nebija valdāmas, jo purva grīslis nebija nekāds labais ēdamais. Viņas bija vienmēr izsalkušas. Tā, ka pienu arī nevarēja gaidīt nezin cik daudz. Toties rudenī kādu varēja aizvest Projumam uz Neretu. Tas bija lielākais ienākumu avots; par iegūto varēja nopirkt meitenēm trīs mētelīšus, trīs kleitiņas un zābaciņus, kuri vienmēr bija lieliem, lai pietiktu gadam. Tajā pašā purva aplokā ganījās zirgi - divi lieli un reizēm divi kumeļi, kurus tikai rudenī izveda uz lauka paganīties āboliņā. 1939. g. sameklēja traktoru un uzara vienu purva gabalu."
1337247,"Bitenieki
Saimnieki Caunes dzīvoja klusu noslēgtu dzīvi. Tikāmies kulšanas talkās. Un, lai mums nopļautu labību, jo viņiem bija zirgu pļaujmašīna, mums meitenēm vajadzēja iet viņiem rudzus siet. Atceros pēc šī darba asiņainas rokas un kājas. Viņi bija racionālāki. Neturēja ganu kā citās mājās. Govis bija kādas četras, kuras ganījās piesietas. Lauki bija līdzeni un izskatījās labi iekopti. Viņu dēls Ēriks vēl ilgi pēc vecāku aiziešanas, uzturēja mājas kārtībā. Tagad tur ir tikai krūmi."
1337236,"Dzērves skola
Dzērves skola 1936 g
Mēs, vecdzērviešu bērni, kopā gājām uz Dzērves skolu, kopā no skolas uz mājām. Ceļš veda pāri Kļavu kalnam, kura pakājē esot mirgojušas uguntiņas - kaltējusies apraktā manta. Tā bērni baidīja cits citu un izgudroja jaunas teikas. Pavasaros pārplūda novadgrāvis, jo nespēja sniega ūdeņus ātri aizvadīt uz Štulves purvu. Arī celiņš gar purva malu bija slapjš. Tad nu sabristām kājām nācās visu dienu pavadīt skolā. Slimojām reti. Visi bijām norūdījušies ganos, siena pļavās, gan kartupeļu talkās, kuras bija tad, kad jau salnas un sals stindzināja rokas. Toreiz neviens nezināja, ka drīkst ar cimdiem strādāt."
1337237,"Visi bērni skolas gaitas sākām 4-kl. Dzērves skoliņā. Bijām vesels bars no Vecdzērves puses. Varbūt pat puse no visas skolas bērniem. No Kalēju mājām mēs trīs, no Zobeniem pa trīs četri, no Aperāniem Lilija ar Robertu, Buku Zelma, Vīnakalna meitas, Rubeņu Velta un Dzidra, Vilija, Monika u.c. Skola atradās aiz purva, kur pavasaros nevarēja izbrist, tālāk - sils. Apm. 3 km rudeņos un pavasaros gājām kājām. Pa ziemas aukstumu aizveda gultiņas un tur arī gulējām pa divas. Pusdienas gatavoja Alise. Rītos un vakaros deva siltu tēju. Ēdām katrs savu maizīti no lādītēm. Tieši tā kā Poruks raksta ""Kauja pie Knipskas"" Siltākā laikā silā spēlējāmies ar skaistajām sūnām. Taisījām mājas un dzīvokļus ar mēbelēm. Ziemā gaidījām kādu meža braucēju. Salēcām ragavās un ātrāk tikām skolas siltumā. Bieži paši braucām uz savām finiera somām. Vecāki brīnījās, ka pa vienu ziemu var noplīst tik izturīga manta. Lielākie puikas baidīja mūs meitenes. Punduru Pēteris bija mātei nočiepis baltu palagu, un, aizslēpies aiz eglītēm, pamatīgi nobaidīja mazākos. Par skolas pārzini bija Meržinska kundze. Atceros, ka viņa izdarīja pamatīgu kratīšanu klasē, jo vienai meitenei bija nozagta pusdienu maize. Tika apskatīti soli, izkratītas somas,"
1337235,"Tagad šis stūrītis ir pazudis no Latvijas kartes. Kārļa Ulmaņa laiku cilvēki miruši. Bērni, mazbērni un mazmazbērni ir izklīduši pa malu malām. Vienīgā satikšanās reize ir Visdarbu kapu svētkos. Cilvēki sabrauc no visām debesu pusēm. Reti kuru var sazīmēt, un, sarunājoties atklāt, kura minētā sēta ir senču ligzda. Šī diena ir svēta un dārga mums dažiem palikušajiem no ""miera laikiem"". Mēs, ciematiņa iedzīvotāji, visi bijām latvieši, tādēl arī māju vārdi un uzvārdi latviski."
1337242,"Bērzkalni
Vecdzērves muižas centrs. Sadalot muižas zemi, pati muižas ēka kritusi Robertam Bukam, kurš bijis labi ieredzēts pie muižiņas saimniekiem. Šis cilvēks ir bijis apsviedīgs un izdarīgs. Un, ja citiem bija jāceļ ēkas, viņam bija gatava ķieģeļu māja, kurā bija vietas trijām ģimenēm. Tur tikai bija jāceļ saimniecības ēkas - kūts un liels šķūnis. Saimniekojot, iegādājies pašgājēju dampi un ar zirgiem velkamu kuļmašīnu. Rudeņos tuvā un tālā apkaimē gaidīja viņa ierašanos. Četri zirgi vilka kuļmašīnu pa mazajiem lauku celiņiem. Saimniekiem vajadzēja saziņot strādniekus un gatavot saimniecēm mielastu. Tās bija smagas un reizē arī priecīgas dienas, jo tad satikās kaimiņi un jaunie ļaudis. Spriguļi tika aizmirsti. Roberts mirst nelaimes gadījumā ap 1931.g. Nepaguvis uzaudzināt un apmācīt dēlu Arvīdu, jo tad jau kulšana ar savu dampi bija vajadzīga un ienesīga nozare. Palīdzot mātes brālim Kārlim un vēlāk pieņemot strādniekus, Arvīds apgūst šo darbu. Visu savu dzīvi viņš ir zinošs un izdarīgs. Nodzīvo viņš garu mūžu, bet dzimtas turpinātāju ar Buka uzvārdu nav. Buka sieva Marija kopā ar meitu Zelmu"
1337232,"Vecdzērvieši
Vecdzērve"
1337234,"Vecdzērvieši.
Izlasot ""Mūsu stāsti par dzērviešiem, loniešiem un sauciešiem"", nobrieda doma, ka vajadzētu uzrakstīt arī par vecdzērviešiem. Mana 9-10.- gadīga bērna atmiņas ir skaidras un dzīvas, it kā skatītu to dienu ar šīsdienas acīm. Vēl pēc desmit gadiem nebūs neviena, kas atcerēsies šo zemes stūrīti, jo jau tagad tas ir aizaudzis ar krūmiem un kokiem. Bet kādreiz ap 20, 30 un 40 gadiem te ritēja aktīva dzīve - cirta kokus, iekopa zemi, audzināja bērnus, mīlēja, cieta. Svētkus svinēja kopā, rīkoja apkūlības. Cūku kaušanas reizēs ar spainīšiem un kanniņām apciemoja tuvākos kaimiņus. Dalījās savos labumos. Mūsu ciematiņš bija sava noslēgta pasaule. Visi bija līdzīgi - vienādi zemes gabali. Ap 20 ha, no kuriem lielākā daļa bija purvs. Viņpus novadgrāvja saimniekiem bija Štulves purvs, dienvidpusē - Rēķu purvs, kurš robežojās ar Neretas pagastu. Mēs bijām Saukas pagastā, kuru varasvīri grieza un grozīja dažādi. Saukas pagasta nams, ejot apkārt ezeram, bija no mūsu mājām ap 12 km. Ziemā, kad varēja braukt vai iet pāri ezeram, bija ap 7 km. Pagastmāju vajadzēja, kad kārtoja nodokļu maksas, kāds dzima vai mira. Domājot par šo Latvijas zemes stūrīti, gribas dziedāt: ""Mazs bij tēva novadiņis, bet diženi turējās..."""
1337233,"Štulves purvs
Štulves ezers
Zvaigznes
Ozolkalni
Aperāni
Bērzkalni
Skosāni
Galēji
Novadgrāvis Novadgrāvis
Buki
Putniņi
Ozolkroņi
Kalēji
Pilskalni
Bitenieki
Pumpuri
Nereta ap 7 km
Ceļš
Jaundzērve ap 4 km
Rēķu purvs
500 m. 1 km"
1337238,"pat priekšautiņu kabatas izčamdītas. Aizdomās turētā meitene bija ilgāku laiku uzkavējusies tualetē. Iespējams, ka viņa tur bija to maizīti apēdusi. Bija nabadzīgas ģimenes, kuri nevarēja bērniem iedot līdzi maizīti. Vai skolotāja to saprata? ?/1940/ g. atnāca Lazdiņkungs. Jauns, labestīgs skolotājs. Mums meitenēm viņš ļoti patika. Viņu aizrāva karš. Pazuda. Sekojot K.Ulmaņa aicinājumam, pie skolas, pa iebraucamā ceļa abām pusēm, stādījām liepas. Viņas ātri uzauga un salapoja. Skolotāji mūsu acīs bija augstākā vara. Vajadzēja viņiem pakļauties ik vienā jautājumā. Meitenēm bija obligāta tumšzila kleitiņa un balta krādziņa. Kāda nu kurai bija tā kleitiņa - citai vilnas, citai lēta tirgū pirkta kokvilnas. Atceros, ka skolotāja aizrādīja, ka kokvilnas ir neizskatīga, burzīga, labāk lai pērk vilnas! Stipri tika šķiroti lielsaimnieku un mazsaimnieku bērni. Arī atzīmes tika attiecīgi izliktas. Bērni to ļoti labi redzēja, bet vajadzēja klusēt."
1337240,"Ozolkalni
Tur saimniekoja Tiltiņi - klusi, saticīgi ļaudis. Ar viņiem mums bija maza saskare, jo viņu zeme bija otrpus novadgrāvja. Atceros tikai paša saimnieka bēres. Nomira viņš jauns. Palika sieva un divi mazi puisīši. Grūti viņiem klājās, jo vajadzēja līgt strādniekus, lai apstrādātu zemi. Uznākot karam, pašu saimnieci arestēja un izsūtīja uz Sibiriju, jo atrada, ka viņa bija slēpusi meža brāļus. Palika mazie zēni vieni, kurus paņēma Neretas radi. Māte pārnāca, kad bērni jau bija lieli. Viņu labajās skaistajās mājās saimniekoja iebraucēji. Bēdīgs šīs ģimenes stāsts."
1337241,"Aperāni
Šīs mājas bija ievērības cienīgas ar to, ka tur dzīvoja Kaltiņš - dziednieks vai būrējs kā mēs bērni viņu saucām. Ja kādam bija kāda kaite vai kāds lops saslima, mūs bērnus, sūtīja pie viņa. Viņš ievārdoja pudelīti (kortelīti) nezin ar ko piepildītu, un, ielejot govij mutē, kura bija pārēdusies rasainu āboliņu un uzpūsta, pēc neilga brīža jau govs sāka gremot. Tāpat līdzēja viņa palīdzība, kad govs tesmenī bija iekodusi čūska. Tikai nedrīkstēja teikt - lūdzu, onkul, iebur! ""Es neesmu nekāds burvis, es tikai ārstēju!"" Viņam bija meita un znots Stradiņš, kurš agri nomira. Palika meita ar bērniem - Liliju un Robertu, ar kuriem mums bija kopīgas skolas gaitas. Bet tagad par šo māju vietu nekas vairs neliecina. Viņi ir izklīduši un savas ģimenes nodibinājuši citā pusē. Katru gadu, atbraucot uz kapu svētkiem, Roberts pabrauc pa jauno ceļu un pamet skatu uz savu bērnības vietu. Viss ir aizaudzis ar kokiem un krūmiem."
1337239,"Zvaigznes Ieva
Viņai bija maza mājiņa pašā purva malā un arī tāds pat šķūnītis. Zemes maz, vairāk purva. Tur auga dzērvenes, kuras vajadzēja nosargāt no nelūgtiem lasītājiem. Bez žēlastības tika izdzīti ogotāji, kuri nāca no tuvējā rūpkombināta un pat no Neretas. Dzīvoja Ieva kopā ar dēlu Jāni, kurš, apdarījis mājas darbus, gāja citur peļņā. Kad viņš bija nolūkojis sievu, māte bija kategoriski tam pretī, jo nebija no bagātas ģimenes. Ar lielu kliegšanu, tā, ka kaimiņi to dzirdēja, dēlam vajadzēja aiziet no mājām. Māte palika viena. Bezgala liels naids bija viņu starpā. Tomēr Visdarbu kapos abi guļ blakus, kur ienīstās vedeklas mazbērnu mazbērni tos šad un tad apciemo."
1337243,"strādā un vada saimniecību. Grūti klājās ar gājēju strādniekiem. Tāpēc meitai agri bija jāprecas, jāņem iegātnis. Dzimst trīs bērni, kuru ģimenes nu ir sakuplojušas jau ceturtā paaudzē. Māju vietu nevar ieraudzīt, jo sarkanie ķieģeļi tika ātri vien izlauzti un aizvesti uz visām debess pusēm. Palicis tikai kalns uz kura stāvēja sarkanā muižiņas ēka. Vēl daudzus gadus, satiekoties novadniekiem, kā anekdote, par kuru daudz tika smiets, bija Buku lietuviešu puiša nedienas ar ganāmpulku. Atstājot bez uzraudzības, govis pazūd. Pirmā doma, ka ganāmpulks devies pāri Štulves purvam. Puisis nu izmisis meklē. Atskrējis saimniecei stāsta - pie Kaļča (Kaļķu mājas aiz purva) nav, pie Greča (Greķāni) nav, Skosāna auzās dauzās! Tātad cilvēks izskrējis visu purvu, pēdīgi atradis lopus turpat kaimiņa auzu laukā. Protams, skāde liela nodarīta, par ko saimniecei jāsamaksā. Bet, tā kā kaimiņi dzīvoja draudzīgi, tad nesaskaņas tika nolīdzinātas. Brālēns Arvīds Buks bija nevien izveicīgs un izdarīgs, liels mūzikants, bet arī labs stāstnieks. Tā kādā reizē ieejot Jēkabpils gastronomā, pārdevējai prasa, kādas viņiem esot tortes, viņa lakoniski atbild - ""Pārsteigums"". Arvīds sašutis iesaucas - kas tas par pārsteigumu, ja es prasu torti! Protams, pārpratums tiek noskaidrots un torte nopirkta."
1337265,"starpību, bija Jaunsudrabiņa laika biedre. Viņa bija daudzko lasījusi no viņa darbiem. Izlasot romānu Aija, ticis man šis vārds, kaut gan 1929. gada kalendārā tāda nav (man ir saglabājies šis kalendārs). Runājot vēl par Kalēju māju ģimeni, gribas pieminēt to, ka visi mīlējām dziesmas. Tēvs uz kaut kādas salāpītas no strēlnieku laikiem garmoškas izvilināja melodijas. Vēlāk dabūja vijoli. Man no Neretas tirgus pārveda gitāri, Vizbulītei nopirka akordeonu. Ātri viņa iemācījās spēlēt. Es tikai nedaudz. Sestdienas vakaros viņai atbrauca ar zirgu un aizveda uz balli, kur viņa spēlēja. Tas bija Jaundzērvē vai arī Visdarbu kādā lielākā mājā, vai šķūnī. Vasaras vakaros sēdējām mājas ārpusē uz soliņa, un pāri Vecdzērvei skanēja senās un jaunās dziesmas. Tur bija tautas dziesmas - Tumša nakte, zaļa zāle, Kur tu skriesi vanadziņi, arī citas - Kā Daugava vaida un bungas kā krāc, Dzīvīte, dzīvīte šūpojos tevī u.c. Tēvam bija skaista balss. Arī mēs, meitenes, vēl pavisam mazas būdamas, tikām nosēdinātas uz gultas malas, kad vēl kājas nesniedza grīdu, un, atbraukušiem ciemiņiem, tika sniegts koncerts - Kam raudi tu, ak daiļā Staburadze... Trīs jaunas māsas sēž rožu dārzā... u.c."
1337266,"Pēcvārds.
Manas atmiņas ir septiņdesmit gadus izauklētas. (Drīz man būs astoņdesmit). Lai neņem ļaunā un piedod, ja kādam tās liktos pārprastas vai nepareizas. Ja man liktu uzrakstīt par laiku no 40. - 90. gadiem, nevarētu. Minēju visas 13 zemnieku sētas, kuras piederēja pie Vecdzērves. Par katru man ir savs redzējums. Tas man liekas neapgāžami. Manas bērna atmiņas ir fokusētas uz tiešo, redzēto, bet maz domāts par to sūro un smago jūgu, ko uzņēmās jaunie zemes ieguvēji. Bezgalīga pateicība vīriem, kuriem purvi un meži bija jāuzvar, bet sevišķi sievietēm, kuras uz saviem pleciem iznesa smaguma lielāko daļu. Ar lielu žēlumu atceros savu māmiņu, kurai lauku darbs, bērni un lielais mājlopu skaits, lika ātri pamest savu ģimeni, sētu un aiziet aizsaulē, nepieredzot kaut vienu vieglāku dienu. Tāds liktens bija lielākoties visām jaunsaimnieku sētas saimniecēm. Lai viņām mūžīga pateicība un miers viņsaulē!"
1337264,"Kalēji
Domājot par ganu gaitām, jāmin Rēķu purvs. Tā bija dzērveņu un brūkleņu paradīze. 30. gadu beigās tur notika liela rosība, cēla simtiem mazu šķūnīšu. Sanāca jauni cilvēki, raka kūdru, žāvēja un krāva šķūnīšos. Kopā ar Vepra Līzi, kura ar savu meitu Lību, dzīvoja Kalējos, izstaigājām vai visu purvu, ogodamas un sēņodamas. Šī vecā māte labi atcerējās dzīvi kopā ar Jaunsudrabiņa ģimeni. Baltā grāmatā viņa minēta stāstos ""Audekli"" un ""Krēslas stundas"". Izrakņātajā purvā vairs nebija ogošana. Kad siena pļavas tika nopļautas, laidām govis uz blakus esošām Vilpatānu un Šausmānu pļavām. Tur siens jau bija samests lielās kaudzēs un apkārt tām bija aplikts no zariem sasiets žogs, lai govi nebojātu kaudzi. Mums arī bija stingri pieteikts skatīties, lai nedarītu citiem skādi. Šīs bija pļavas, kur Jaunsudrabiņš savā laikā bija ganījies ""Zaļā grāmata"". Pa dienvidus laiku skrējām pa šīm pļavām uz pāris kilometru attālo Susējas upi. Otrā pusē upei bija Pontāgu un Vilpatānu mājas. Mums, peldēt nepratējām, meitenēm tika pieteikts, ka nedrīkst plunčāties pie lielā akmens, jo tur bija dziļš atvars. Stāstīja, ka tur arī Jaunsudrabiņš mācījies peldēt. Uz kaimiņpuiku aizrādījumu, ka viņš to neprot, radies folklorizētais teiciens - kā es māku, tā es maunu! Mana māte ar desmit gadu"
