File-ID,Transcribed Text
1306983,"Skolotāji Laugaļi, Mezīši,
Selicki, Antmane. Sāka arī apkalpotājas prasīt pusdienas nest uz mājām. Kādu
jau katrs trauku atnesa, tāds man jāpielej, porcijas man nebija zināmas.
Gadījās, ka atnes 3
 litru kannu. Tad jau vajadzēja daudz vārīt, lai pietiktu. Tad
beidzot direktore Spakovska aizliedza mājās nešanu. Kad man jau rudenī palika
55 gadi, pavasarī prasīju pensiju. Direktore kategoriski atteica, nav ko vietā
likt. Skolotājs Zvaigzne man daudz palīdzēja. Rakstīja lūgumus un nokārtoja
pensijas pieprasīšanu. Tad es sāku pati runāt apkalpotājai Intai Sarkanei, lai
paliek manā vietā. Mācīju viņai visu kā strādāt, tā arī viņa piekrita. Tad arī
mani atbrīvoja no katorgas darba. Intai iedeva palīgu, strādāja katra savu
dienu. Intai tikai pēc 3 gadiem notika nelaime, kad veļas mašīna viņu nosita,
kuru bija iznesusi laukā. 7. jūnijā bija Intas bēres. Tanī pat dienā bija
Mildas mammai bēres, tāpēc es uz Intas bērēm netiku. Dienu iepriekš aizbraucu,
aizvedu puķes un atvadījos, jo tās bija tik neparedzētas bēres. Arī Mildas
mammas bēres bija tik negaidītas, pusmūžs tik nodzīvots. No nelaimīga kritiena
jāatstāj šī dzīve, tikai ārstu vainas pēc. Jo maz uzmanības tiek veltīts
slimniekiem, jo mira slimnīcā. Pēc bērēm bija jāved mazmeitiņa Inga uz
Kalnienu. Es jau tad biju Kalnienā un sākās mana bērnu auklēšana. Arī
saimniecība bija jākopj. Govs, cūka un vistas. Lai varētu izdzīvot, kaut ko jau
vajadzēja darīt un gādāt. Gāju uz Ludzu situ ogās: avenēs, mellenēs, brūklenēs
un sēnēs. Vienreiz biju ceļus samainījusi, vakars jau klāt, gāju uz mājām.
Pagriezusies pa Ludzezera ceļu, tad jau pazinu, kur atrodos."
1306982,"Palīgu virtuvē nedeva, tikai
divus dežurantus pie trauku salikšanas un novākšanas. Internātā bija jādod
vakariņas un brokastis. Skolai baroja sivēnus, arī tie man bija jābaro un
jākopj. Malka bija šķūnī garas šķilas, vajadzēja griezt īsāku un skaldīt, lai
varētu plītā ielikt. Apkalpotājas grieza tikai priekš krāsnīm, bet man bija
jāiet sakarsušai virtuvei griezt malku. Daudzreiz arī ūdens jānes no akas, ja
sūknis sabojājās. Pati vēl baroju govi, sivēnu un vistas. Pa svētdienām
pavasarī gāju Pededzes malā sagriezu malku, ko kurināt ziemā, ņēmu no kolhoza
zirgu, savedu mājā. Ar motorzāģi sagrieza, kad visiem grieza. Skaldītājs arī
gadījās, viens onkulītis saskaldīja un sakrāva. Pavasarī bija jāstāda un jāsēj
skolas dārzi: kartupeļi, kāposti, gurķi un visas saknes, lai pietiek visai
ziemai. Ķirši, upenes, jāņogas bija jālasa un jāvāra. Gurķus skābēju mucās.
Kāpostus lielos kubulos. Pietika arī visai ziemai. Ābolu skolai bija daudz, tos
rudenī bērni novāca. Kartupeļus lasīja ar talku un traktoru. Meža ogas bija
jāiet lasīt, mellenes lasīja bērni un skolotāji, es tikai tīrīju, vārīju un
lēju pudelēs ziemā priekš kompota. Brūklenes salasīja bērni vēl negatavas bija
jātīra un jāvāra. Pēc dzērvenēm brauca uz Balvu purviem ar autobusu. Tā bija
jāgādā viss, lai pietiktu visai ziemai. Veikalā pirka maizi, cukuru, garšvielas.
No kolhoza pienu un gaļu pēc vajadzības, aukstā laikā pa puscūkai atveda, man
bija jācērt un jāsadala, cik un kādu vārīt un cept. Kopgalda vadītājs tikai
nosvēra un pierakstīja. Sestdienā bija jāmazgā virtuves halāti un dvieļi.
Cementa grīda bija virtuvē jāberž ar slotu, lai būtu tīra. Ēdāju skaits
mainījās katru gadu savādāks. Pāri simtam vienmēr bija. Vēl trauki jāpielej
tiem, kuri nesa pusdienas uz mājām."
1306984,"Kalnienas skolā tiku strādājusi
drusciņ virtuvē kādus mēnešus pavasarī. Vasarā par apkalpotāju no 1970. g. 1.aprīļa
līdz 1970. g. 30. novembrim. 1970. gada 17. aprīlī dzima Dacīte. Tad jau pa
ziemu man bija jārūpējas par bērniem. Arī par govi un ruksi no rītiem un
vakaros. Kaimiņiem Ziediņiem Ilzīte bija dzimusi 1969. gadā. Tad, ka paaugās,
bija trīs meitas – Inga, Ilze, Dace. Vēl reizēm pa stundu laiku atnesa Kozuļu
Daigu un ielika sētiņā. Bija tik jāapmaina autiņi un jāpabaro pusdienās. Ranku
Aivi vienu pašu atstāja dzīvoklī gultiņā. Bija tikai jāiet apskatīt un
jāapmaina autiņi, jo pamperu vēl toreiz nebija. Tā auga bērni Kalnienā, jo
bērnudārza vēl nebija."
1306981,"Pēdējo gadu mācoties Pleskavā, bija kāzas Jānim un Mildai. Sarakstījās Pleskavā, kāzas bija Litenē skolas internātā. Paņēmu saimnieci, kas sataisītu ēdienus, jo es tā biju nogurusi darbā, ka nespēju neko domāt. Reizēm likās, ka vairs prāta nav, vajadzēja tikai atpūsties. Tad arī palika labāk, otrā dienā aizgāju dzīvoklī, iekritu gultā un biju aizmigusi. Kāzām visi produkti bija jāsagādā. Kāvu ruksi un vistas, pa vakariem un naktī pienāca strādāt. Darba mani neviens nevarēja atvietot. Cik to kāzinieku sanāks, nebija skaidri zināms. Beidzot viss nokārtojās, kāzinieki aizbrauca svētdienas pēcpusdienā. Tad vēl bija jāizvāc viss no internāta un jāsaliek bērnu mēbeles vietā. Saimniece arī nogurusi aizgāja mājās. Labi, ka Zenta palīdzēja, jo viņa bija internāta apkalpotāja. Pēc gada dzima mazmeita Inga, braucām raugos uz Pleskavu. Tad es pirmo reizi redzēju Pleskavu. Kad jau drusciņ, varbūt kādu mēnesi paaugusies, tad atveda uz Balviem pie vecmammas. Paši vēl mācījās. Jānis arī strādāja rūpnīcā. Man sākās braukšana uz Balviem katru sestdienu. Govs bija jāpārdod pirms pensijā iešanas, jāatsakās no visas saimniecības un sotkas. Citādi nekāda pensija nesanāktu. Sibīrijas gadus strādātus kolhozā, pie algota darba nepieskaitīja. Sanāca tikai 12 gadi Litenē strādāti. Milda sāka strādāt Kalnienā par skolotāju. Jānis braukāja uz Gulbeni rūpnīcā Straume. Kad jau piešķīra pensiju, aizgāju uz Kalnienu par bērnu aukli. Saņēmu 26 rubļus."
1306968,"Visi radi un kaimiņi bija priecīgi un nāca raudzībās. Tikai es nekur vairs negāju, man bija palikšana mājā, jāaudzina dēls. Manu draudzeni Elfrīdu bija ieskatījies Lesnieku Jānis, kamēr Vilis dienestā. Kāzu nerīkoja, tikai sarakstījās ar lieciniekiem. Par kāzu naudu sapirka mēbeles, aizgāja dzīvot uz Veršām. Gadu pēc kāzām dzima dēls. Vilis nevarēja izlemt, pie kuras palikt, divas māsīcas Gaigaļos – Aina un Gaida. Vienreiz man prasīja, kuru man ņemt, es atbildēju, tas tev pašam jāizlemj. Aina bija šiverīgāka un runīgāka, aicināja Vili iegātņos un Vilis bija viegli pierunājams. Drīz bija kāzas vasarā un Vilis aizgāja dzīvot pie Ainas. Kadilās palika mamma ar tēvu, jo Artūrs dienēja armijā, Rasma vēl mācījās vidusskolā. 1940. gada februārī nomira tēvs, palika mamma viena. Artūrs bij pieteicies uz virsdienestu par mantzini. Rasmai arī bija gadījies draugs Lapsiņu Jānis, kuram bija sava māja un ēdnīca. Bieži tik palika Alūksnē, nebrauca mājā, jo vajadzēja, kas ēdnīcā strādā. Drīz arī sarakstījās, kad bija jau 19 gadi. 1935. gadā arī Rasmai dēls dzima pēc pāris gadiem, meita bija man krustmeita. Kurā gadā bija tas Alūksnes ugunsgrēks, tad viņiem māja nodega. Uzcēla jaunu un drīz dzīvoja jaunā mājā. Nomira Jānis Lapsītis, palika Rasma ar bērniem. Sāka strādāt Alūksnes bankā, tur iepazinās ar bankas direktoru, salaulājās Zeltiņu baznīcā. Jānis Kalniņš bij ap 40 gadiem. Kara laikā aizbrauca uz Vāciju. Pēc pieciem gadiem uz Ameriku, Rasma braukusi tikai ar bērniem, Kalniņš nebraucis līdz, jo nemācējis angļu valodu. Kad meita Edīte izaugusi, tad tēvu izsaukuši uz Ameriku. Apglabāts Amerikā. Rasma vēl dzīvo Floridā, bērni katrs savā malā."
1306962,"Herta Egle, dz. Svots, Augusta meita 1913. gada 23.novembrī Annas pagasta „Kadilās” Mārtiņdienā, kad čigāni sanākuši mājā, jo toreiz vēl uz slimnīcu neveda vai arī slimnīcas nebija. Divi brāļi bijuši miruši ar difterītu. Vēl bij brālis Vilis vecāks par mani un māsa Rasma visjaunākā, Artūrs vidējais mira ar tīfu 1941. gadā ar tīfu Valmieras slimnīcā. Strādāja 7. Siguldas kājnieku pulkā par mantzini. 22 gadi 2. maijā savā dzimšanas dienā, 15.maijā bēru diena. Par kalpiem strādāja Kadilās Eglīts Elmārs un sieva Emma, abi nomira ar tīfu, reizē apglabāja. Mamma saslima ar vēdera sāpēm un caureju, aizveda uz Alūksnes slimnīcu un ārstēja par audzēju. Gulēja palātā kopā ar citiem slimniekiem un visi tikām braukuši pie mammas, atveda mājās, nav ārstējama. Pēc nedēļas mamma sāka celties un staigāt, palika vesela. Vēl 1949. gadā uz Sibīriju aizveda, tad neļāva potēt, ka viņa ir tīfu izgulējusi, tāpēc ceļā nomira, jo potēja pret dizentēriju.
Mana bērnība pagāja piedaloties visos darbos. No 5 gadu vecuma slaucu govi Paipalu, kuru bija viegli slaukt, gariem pupiem, mīksta, piens tecēja, ja ilgāk nokavēja slaukšanu. Tādas govs manā mūžā vairāk nav bijis. Sākās arī ganu gaitas, pirmās bija cūkas. Ganījām divatā, mani tikai norīkoja stāvēt priekšā, lai mājā netiek. Govju ganīšana sākās no 8 gadiem. Tad arī divatā, es biju tikai palīgs un vēl divi suņi Dolijs un Ledija. Brīnišķīgi suņi, vajadzēja tikai norīkot. Govis labībā iet nedrīkstēja, viņi jau stāvēja priekšā, gaidīja tikai rīkojumu."
1306980,"Pa vasaru bija vēl algots gans un lopkopēja Biruta no Balviem. Tad jau bijām daudz cilvēku. Zemes darbi arī tika laikā padarīti, visi ar talku. Arī no invalīdiem kādi nāca palīgā. Kulšanas talkā man bija jāvāra talciniekiem pusdienas. Pēc gada Jānis beidza Jaungulbenes skolu. Rudenī bija iesaukums armijā. Nokāvu kazlēnu uz atvadām, braucu līdz Gulbenei pavadīt. Drīz saņēmu vēstuli no māsas Rasmas un paciņu ar drēbēm. Kā viņa mani sameklēja vai es pirmā aizrakstīju, vairs neatceros. Jānim uzvalka drēbe ar visiem piederumiem, dzija priekš džempera un silts mētelis. Jānim bija dienests tālajos ziemeļos Murmanskā. Tiku sūtījusi paciņas un naudu, lai izdzīvotu. Trīs gadi bija jādien armijā. Ar māsiņu varēju sarakstīties tikai ar vēstulēm. Mainījās direktori invalīdu namā. Arī manu darbu vajadzēja kādam. Saslima un nobeidzās krietni sivēni, taisīja arī sekciju. Nekā jau nevarēja pateikt, bet es jau sapratu, ka man ir jāmeklē citur dzīvošana. Sāku strādāt Litenes slimnīcā par kurinātāju. Saslimu ar temperatūru, divas nedēļas nogulēju. Tad vajadzēja veļas mazgātājas. Sāku mazgāt veļu. Jānis nāca no dienesta rudenī, tad bija jāatbrīvo dzīvoklis pavasarī. Aizgājām pie Kursīšu mātes, viena pati dzīvoja, mums iedeva lielu istabu. Arī gotiņa bija slaucama, pienu sūtīju uz pienotavu. Jānis strādāja kolhoza būvbrigādē. Rudenī likvidēja slimnīcu, biju arī slimnīcā atvietojusi saimnieci. Tad skolotājs Selickis ieteica iet uz skolu strādāt, jo vajadzēja saimnieces virtuvē. Bija dzīvoklis, kūtiņa govij un darbs. Jānis aizgāja mācīties rudenī uz Pleskavu, Industrālo  tehnikumu. Stipendiju maksāja, kad atbrauca mājā, arī naudu iedeva un ēdienu līdz. Tā piecus gadus mācījās Pleskavā. Es septiņus gadus strādāju skolā."
1306975,"slimnīcā, bij jau gandrīz tuberkuloze. Kaut kas stāstīja, ka jādzer terpentīns. Nopirku pudeli terpentīna un dzēru no sākuma pa pilieniem pie ūdens, pēc tam pa karotei. Tā arī pavasaris bija klāt, kad nāca tā nelaimīgā diena 25. marts. Vakarā jau Hleminsku māte man teica, ka rītā būs cilvēku aresti. Rītā agri jau es biju saģērbusies, kad sita pie durvīm. Atlika tikai kraut mantas, ko ņemt līdzi, ko atstāt. Liku drēbes, Mieriņu Paulīnes skapī. Dzija tika savērpta, palika uz skapja augšas. Mēbeles un palikušās mantas pierakstīja, Reiters bij pie mūsu promvešanas norīkots no pagasta. Cik varēja panest pauniņās, tik arī tika no visa  ielikts ragavās. Līdz Annas muižai bij jāaizved, tad jāpārkrauj mašīnā. No mašīnas Gulbenē vagonā. Prom uz tālo nezināmo Sibīriju.               
Gulbenē vagonā bija gulēšana divas dienas lopu vagonos kā cūkas vai govis uz salmiem. Kad visi bija savākti, tad sāka vilciens kustēties. Kaut kādu zupu jau dalīja pa ceļam stacijās, kur pieturēja, lai gluži garu neizlaistu. Spainis arī bija priekš iziešanas ar deķi priekšā. Laukā no vagona sāka izlaist, kad jau bijā tālu Krievijā, tad visas vajadzības notika zem vagoniem. Galvenā pietura bija Tomskā, vajadzēja visas mantas no vagona sanest vienā laukumā ar sētu un pašiem gulēšana barakā uz lāvām un salmiem. Tur jau bija gūstekņi vai notiesātie gulējuši, sākās utis un slimības. Potēja visus pret dizentēriju. Mamma neļāva potēt, ka viņa ir izgulējusi. Viņa bij gulējusi tīfu. Tā arī drīz saslima un ceļā mira. Divas nedēļas dzīvojām barakā un gaidījām, kad upe atbrīvosies no ledus. Tad lādēja kuģī līdz Parabellai. No kuģa vēl baržā pa upi līdz Staricai."
1306971,"Tālāk no lielceļa. Saimniece
viena pati dzīvoja un bija ļoti izpalīdzīga. Atļāva mums ganīt lopus pļavā, kur
bija upīte ar ūdeni dzirdināšanai. Varējām redzēt lielo ceļu, kur dzina lielus
lopu barus vācieši. Nodzīvojām tur divas nedēļas, bet fronte tuvojās un braucām
tālāk. Pie Valmieras mani radi izdomāja braukt kādā nomalē, kur varētu palikt
un nogriezās pa mazāku ceļu un dzīvo vēl šodien, jo mājas bija nodedzinātas,
nebija kur atgriezties. Mēs vēl braucām, sāka nākt lidmašīnas, bērniem bail,
lec no ratiem grāvī. Tad nogriezāmies vienās mājās, kur bija šķūnis un palikām
uz vietas. Tad arī krievu karaspēks mūsus atrada pa nakti pagrabā. Zirgi un
lopi bija šķūnī, ēdiens no ratiem bija paņemts, gaļa un medus, lika tikai
braukt mājās. Un tā pagāja trīs dienas, kamēr tikām Triseniekos. Vēl Lizumā un
Beļavā gulējām pa nakti. Mūsu māja un Arāju māja bija nenodedzinātas. Krēsliņu,
Lapiņu, Pelnīšu bija nodegušas. Tad nu vajadzēja dot pajumti arī kaimiņiem.
Krēsliņi apmetās mūsu vecajā mājā pie rijas. Sāka pirmo būvēt kūti, lai ir pa
ziemu kur lopus likt. Saslima mana vīra māte. Nekādu zāļu un ārstu nebija.
Lauki bija vēl nenovākti, pļāvām labību, lasījām kartupeļus. Mēbeles no istabas
iznestas un sabūvētas tranšejās. Kamēr visu savācām, rudens bija klāt. Lapiņi
būvēja māju un dzīvoja pa ziemu mūsu lielajā istabā, mēs paši - mazajā. Harija
māte Kristīne nomira, oktobrī bija bēres. Duki aizbrauca uz Liteni darbā,
Sergeju aicināja par diriģentu kori vadīt, Liliju par bibliotekāri un režisori."
1306973,"Otrā dienā bija rīkojums vest uz sekciju Alūksnē. Atsūtīja šķūtnieku ar īsiem ratiem, kājas nevarēja ratos ielikt. Jūdzu savu zirgu un braucu līdz, jo ratos jau bij gulējis pa nakti. Alūksnē bija pavēle vest uz Valku uz sekciju. Lūdzos, lai nesūta uz Valku, bet tas nebij ņemams vērā, pavēle bija jāved uz Valku. Braucu šķūtniekam līdz. Pagāja 2 dienas un 1 nakts ceļā. Sekcija nekāda nenotika, tikai apskatīja un atļāva vest mājā. Alūksnē nopirku zārku un vedu mājā. Šķūtnieks Žīguru tēvs no Kauļiem arī visu laiku brauca man līdz Annas pagasta mājai. Biju apmierināta, ka varēšu apglabāt Ezeriņu kapos un uzlikt puķes. Bēres bija 15. maijā, tieši Harija dzimšanas dienā, palika 33 gadi. Tikai 10 gadus bijā kopā nodzīvojuši. Dēlam Jānim palika 18. maijā 7 gadi. Rudenī sāka iet skolā. Pēdējais novēlējums prom ejot bija – audzini dēlu. Tad nu arī tas bija mans galvenais pienākums dzīvē. Kaut gan tā dzīve nebija tik ideāla, lai varētu audzināt pēc sava prāta. Sākās komunisma laikmets. Karš ar Vāciju beidzās. Lielo saimnieku zemes sadalīja jaunsaimniekiem. Man no 60 ha atstāja 15 ha. Tas priekš manis bij ļoti labi, jo es biju viena. Kadilās bij divi jaunsaimnieki, katram pa 15 ha, mammai atstāja tikai 5 ha. Likām zirgus kopā, to zemi varējām apstrādāt. Cik bij, tik arī pietika, jo arī nodevu vajadzēja nodot. Bija siens jānodod, graudi un gaļa. Par gaļas normas nepildīšanu Johansons mani iesūdzēja tiesā. Nebij nekāda brīdinājuma, tikai pavēste ierasties tiesā. Telīte bija domāta vest, darbu pēc vēl nebija laika aizvest."
1306972,"Lapiņu Emma jau bija uzbūvējusi mājiņu, aizgāja dzīvot savā mājā. Pie mums atkal atnāca Lapiņu Alma ar meitu Skaidrīti. Vācieši vēl turējās Kurzemes frontē, sāka iesaukt latviešus krievu armijā. Lapiņu Andris un Arāju Vilis un Uldis jau bij iesaukti. Pienāca iesaukums Harijam, Peļņu Nikolajam un Meijeru Ērikam. Sadomāja visi trīs, atnāca mūsu mājā, viņi tak nevar šaut savējos latviešus, jo vācu frontē arī bija iesaukti latvieši. Tā no mūsu mājas visi trīs reizē aizgāja meža brāļos. Almai ar Skaidrīti bija bail dzīvot mūsu mājā, brauca uz Alūksni prasīt dzīvokli un nosūdzēja meža brāļus. Arī kaimiņi Arāji, jo Velta strādāja kantorī par sekretāri. Karš gāja uz beigām, aicināja visus dezertierus nākt laukā no meža pieteikties. Harijs vienīgais atnāca, vispirms bija iegājis Arāju mājā. Ātri bija ziņa pagastā, atbrauca vairāki pajūgi izstrebiķeļu, arestēja un aizveda divas nedēļas, bija vests uz Valku un pratināts. Tad palaida mājās, lai aģitē visus nākt laukā no meža. Tā kā neviens nepieteicās, tad 8. maija vakarā ienāca mājā maskējušies meža brāļi un lika iet līdz. Aizgāja un novēlēja – audzini dēlu. Rītā braucu uz kantori ziņot pagastā, ka ir meža brāļi aizveduši Hariju. Pēcpusdienā nāk Arāju māte ziņot, ka tāds kā Harijs pie Papardes stacijas ceļa malā guļot. Viens braucis uz Otes dzirnavām un pazinis Hariju pēc biksēm. Tās bija manas šūtas un arī austas, ko arī Arāju māte bija redzējusi un zināja. Drīz atbrauca izstrebiķeļi Dreimans, Banders, Lepiks, Hmeļinskis ar šautenēm. Es jūdzu savu zirgu un braucu līdz, liku savos ratos, pie šauteņu apsardzes."
1306977,"Rudenī ganījām pa tīrumiem, kur bija jau graudi nopļauti. Cūkas salasīja vārpas un ēda graudus. Daudz bija balto zirņu vārtos sakrauti. Pie gubām varēju piešķīt zirņus ko vakarā ielikt krāsnī izvārīt. Pa ziemu sāku barot cūkas pēc latviešu receptes. Atveda kartupeļus, miltus, pelavas. Arī malku pieveda sausu. Bij tikai jāgriež un jāskalda. Katls bija iemūrēts liels. Sāku vārīt kartupeļus, sautēt pelavas, miltus. Arī ūdeni pieveda ar mucu. Cūkas bij mierīgas un paēdušas. Annu norīkoja kādā citā darbā. Man palīgā iedeva Stuburi Ritu. Tā līdz pavasarim, piedzima vienai cūkai sivēni skaisti, bija jau divas nedēļas veci. Sāka viens pēc otra streipuļot un visi nobeidzās, bija pa nakti arī sargs fermā, tā kā neviens svešs tur iekšā nevarēja tikt. Bet sivēni bija noindēti un mani norīkoja citā darbā. Mana darba vajadzēja Ritai. Norīkoja mani pie aitām un jēriem. Sāku jērus barot atsevišķi, viņi izlīda blakus aizgaldā, sakapāju kartupeļus ar miltiem un visi izdzīvoja. Aitas laidu laukā pie redelēm apēst barību. Jēriem liku sienu iekšā. Ka bija paēduši, tad laidu visus kopā. Tā man izdzīvoja visi, kamēr sāka iet ganos. Pie ganīšanas iedeva palīgu Riekstu Veltu. Kādu laiciņu nedaudz tiku ganos. Tad atkal mani rīkoja pie zāles pļaušanas. Sāku pati izkalt izkapti un man viegli gāja, kamēr bija jākaļ izkapts visai brigādei. Kad siens bija jāmet kaudzē, tad priekšsēdētājs Šangins mani lika uz kaudzes stāvēt un pats deva sienu augšā. Pa ziemu tiku vadājusi fermām barību un malku. Pavasarī iedeva man trušu fermu, kurā neviens negribēja strādāt. Viegls darbs, man tuvu pie mājas ferma, kādi 30 būri bija ar mātēm, viens uz otra sakrauti. Melni, balti, pelēki. Gāju mežā lasīt zarus ko barot."
1306969,"Harija māsa
Milda beidza vidusskolu, dabūja darbu Stāmerienas pastā. Gadu nostrādāja,
gadījās draugs Vilis Sirmais, kuram bij darbs Litenes Zāgernieku mežniecībā. Kāzas
bija 23. nov. Ar zirgiem braucām uz Gulbenes baznīcu jau ragavu ceļā. Man bija
jābūt par vedējmāti. Jādod pūrs un visa iedzīve līdz, jo viņiem nekā nebija.
Tur viņi nodzīvoja 1 gadu. Vili atbrīvoja no darba, jo kādam uzticamākam
vajadzēja to darbu. Atnāca dzīvot pie mums uz Triseniekiem. Paši saspiedāmies
lielajā istabā, viņiem atbrīvojām mazu istabu. Pavasarī Milda bija stāvoklī,
aizgāja dzīvot uz Vilkupītes mājiņu. Tur piedzima dēls. Nodzīvoja līdz bēgļu
gaitām, kad dzina visus laukā no mājām. Viņi bija aizbraukuši pie radiem
Kalviņiem mežā. Tur arī pārdzīvojuši kara briesmas. Vilkupītes māja bija
nodegusi, tad viņi pārcēlās uz Stāmerienu. Tur viņiem gadījās tukšas mājas, kur
nebija dzīvotāju. Vilim bija darbs ceļu daļā, Mildai sovhozā. Dēls saslima un
mira ar difterītu. Vēl divas meitas uzaudzēja, kuras vēl tagad ir Trisenieku
mantinieces, jo Milda pieprasīja mantojumu, kaut noruna bija ar māti, ja Mildu
izskolosim vidusskolā, tad mums paliks Trisenieki. Tikai Milda to neņēma vērā
un pati drīz mira no audzēja. Pie mums pa vasarām dzīvoja Harija māsa Lillija
ar visu ģimeni 5 cilvēki. Lillija strādāja, lasīja ogas, pļāva sienu. Sergejs
gulēja šķūnī, brokastis bij jāpienes gultā. Uz pusdienām tad dažreiz piecēlās.
Arī kara laikā bēgļos viņi brauca visi ar mums un vairs Rīgā neatgriezās.
Aizgāja dzīvot uz Liteni."
1306963,"Man bērnība pagāja vecajā mājā. Tēvs būvēja jaunu māju un 7 gadu vecumā dzīvojām jaunajā mājā, kad bija jāsāk iet skolā.   Brāli Vili uzņēma otrā klasē, jo bija mājā iemācīts lasīt, rakstīt, rēķināt. Es gāju pirmā klasē, jo arī skolotāja Buša Elvīra sāka strādāt pirmo gadu. Iemācīja pareizu glītrakstību, kas visu mūžu nav aizmirsusies. Tad vēl rakstījām ar spalvām un tintes pudelītēm. Skolas guļamistabā bija jāved sava gulta un visu nedēļu dzīvojām skolā, mājās veda sestdienā. Skolā vārīja tikai tēju, ēdām katrs no lādītes vai skapīša, kas nu kuram bija līdzi iedots. Uz pienotavu braucot atveda papildinājumu vidu nedēļā. Vēlāk sāka vārīt pusdienām zupu. Apkalpotāja vārīja un savēra gaļas gabalus šņorē, bet tas ilgi nebija, jo nevarēja katram savu izdalīt. Tad sāka vest viens priekš visas nedēļas, noteiktu daudzumu produktu. Tad jau bija labāk. Otrs skolotājs bija Galeins Jānis, mācīja matemātiku. Pirmā draudzene man bija Caune Tatjana ar ko 4 ziemas blakus sēdējām vienā solā un zem rokas kopā staigājām. Izšķīrāmies, kad bija jāiet katrai uz savu skolu. Mani un brāli sūtīja uz Ottes skolu, jo tur internāts uz visu nedēļu. Viņai tuvāk bija Alūksne un māsa jau mācījās vidusskolā. Annas skolā bija tikai 4 klases, jo otrais stāvs vēl nebija uzbūvēts. 5. un 6.klasē bija jāmācās Ottes skolā, jo brālis jau tur bija gadu mācījies. Tad jau sāka būvēt Annas skolu, brālis Artūrs un māsa Rasma netika mācījušies Ottes skolā. Vilis mācījās 6.klasē, es 5.klasē. Skolotāji bija Stojaši Sīmanis un Lucija. Uz visu nedēļu aizveda, mājā netikām. 6.klasē paliku es viena. Vilis aizgāja uz Apes lauksaimniecības skolu."
1306978,"Kad sāka plaukt koki, tad pieveda apses ar lapām un kviešus, auzas. Visas mātes bija spirgtas un veselas, piedzima daudz mazuļu, pa 8 – 10 katrā būrī. Tad bija jāšķiro mātes un tēvi atsevišķi. Nebija jau to telpu, kur likt, kamēr nokāva vai dzīvus veda pārdot. Tā es nostrādāju pie trušiem viena 4 gadus, tiku goda plāksnē, prēmijā piešķīra 30 trušus. Bija atļauja aizbraukšanai uz Latviju, bet man nenāca fermu pieņemt, saliku mantas vezumā, vēl paliku gaidīt, bet neatnāca, tad bija jābēg līdzi citiem. Jāni jau pirmo atbrīvoja un arī viens aizbrauca kopā ar pirmajiem braucējiem. Pie krustmātes Litenē nodzīvoja pa vasaru. Es aizbraucu tikai oktobrī Litenē pie Dukiem. Kadilu dzīvotāji Hmeļinski un Mieriņi jau bij izvākušies, dzīvoja Spilvas invalīds Ulrihs ar ģimeni. Aizgāju arī uz pagastmāju prasīt par māju. Sekretāre vien bija kantorī, pateica, ka māja esot jāatpērk. Prasīju pēc priekšsēdētāja Lībieša. Tikko kā aizgājis dzīvoklī. Pieklauvēju, neatbildēja, atlaidu durvis, bet neviena nebija un nācu laukā. Cik par māju būtu jāmaksā, tā arī neinteresējos, klēts vēl nebija nojaukta, lopi bija iekšā stāvējuši. Nojauktas bija vecā istaba, rija, ratu māja, piedarbs, šķūnītis pie kūts, aitu kūts, govju kūts. Vāgūzis, kur rati stāvēja un stallis priekš 4 zirgiem vēl bija nenojaukti. Lielais šķūnis, tur stāvēja kolhoza barība. Naudas nebija priekš mājas pirkšanas. Bija jāmeklē darbs, lai varētu dzīvot. Gadījās arī, jo Lillijai bija jau pazīstami visi litenieši. Invalīdu nama palīgsaimniecībā vajadzēja lopkopēja, cūkkopēja un zirgkopēja, arī laukstrādnieka. Pa ziemu mēs tik divi vien palikām, es pie govīm un cūkām, Jānis pie zirgiem, brauca uz pienotavu un arī invalīdiem veda pienu un atveda cūkām atkritumu kannas. Man bija 8 slaucamas govis un 2 sivēnmātes."
1306970,"Lesnieku Elfrīdai bija otrās dzemdības nelaimīgas. Bija dvīnīši, meitenīte piedzima mājās ar otru veda uz Alūksni. Pie Kadilām uz ceļa nomira. Tās bij lielas sēras radiem un draugiem. Lesnieku Jāni arestēja, mājas bija nodedzinātas, māte audzināja dēlu, dzīvoja pie māsas Kauļos.
Brālis Artūrs mira ar tīfu no Alūksnes bija aizvests uz Valmieras slimnīcu. Vilis un Harijs brauca ar mašīnu, veda mājā. 1941. g. 2. maijā mira savā dzimšanas dienā. Bēres bij Triseniekos, jo glabājām Ezeriņu kapos. Kadilās māja nebij dezinficēta, nevarēja cilvēkus iekšā vest. 1941. gada 15. maijā bija Artūra bēru diena.
Vilis nevarēja mammu vienu atstāt, nāca dzīvot uz Kadilām. Atstāja sievu un dēlu Juri Gaigaļos. Tā jau bija kā šķiršanās, bet ne oficiāli. Ainas māsīca Gaida izmantoja momentu. Vilis strādāja pagastā par policista palīgu. Kaimiņš Ziediņš par piensaimnieku biedrības priekšnieku. Notikusi arī kāršu spēle. Tad jau sākās karš Vācijai ar Krieviju. Hariju norīkoja tiltus sargāt pie Papardes stacijas maiņās bij dežūras. Tur viņš pina grozus no priežu saknēm aiz garlaicības. Pārdeva tantukām un pelnīja kādu latu. Kamēr nāca Krievu karaspēks, vācieši atkāpās, dzina visus laukā no mājām. Frontes līnija gāja garām Triseniekiem. Iebrauca Triseniekos mani radi no Balvu Stepjiem mammas māsa ar ģimeni. Bija viņiem savs traktors ar mantām, zirgi ar ratiem un govīm. Palikt pie mums nebija kur, taisījāmies visi ceļā. Traktors brauca pirmais, zirgu pajūgi aizmugurē. Un tā pa ceļu līdz Lizumam. Tad apmetāmies vienās mājās."
1306974,"Pie tiesas neko neteica, apsolīju, ka man ir ko nodot un aizvedu nodevu. Johansons nemaz nebij pie tiesas ieradies. Iemācījos visus saimniecības darbus – art, sēt, strādāt ar zirgiem jau es mācēju, jo to jau vajadzēja vienmēr palīdzēt. Ar pļaujmašīnu tikai nebiju pļāvusi. To man Lapiņu Emma iemācīja, jo viņiem arī nebij vīrieša, Andris bij kritis Kurzemē. Atnāca pie mums dzīvot Liepiņu Jānis, Ruta un trīs bērni. Viņu mājiņā bija iegājuši citi dzīvotāji un negāja laukā. Jānim bija draugi puikas, mācījās spēlēt cītaru un ģitāru. Rakstīja dziesmas kladēs, tāda bija viņu brīvā laika darbošanās. Vēl pa vasarām pie manis dzīvoja Sedlenieku Moda, abi ar Jāni ganīja govis. Modai patika zirgs, to viņa uzpasēja, lai nekā netrūktu. Kad es aizbraucu uz Kadilām kaut ko strādāt ar zirgu, tad mājā braucu ar diviem, jo man vajadzēja divu pļaušanai. Tā tika strādāts un bija padarīts un labi izauga visa labība. Nodevu varēju nodot, pietika ēšanai un sēklai. Braucu uz Otes dzirnavām, samalu miltus, putraimus, sabīdelēju kviešus priekš mammas un sevis. Varēju iedot tiem, kas man bija palīdzējuši. Tā strādāju trīs gadus līdz 1948. g. ugunsgrēkam, kad kulšanas talkā izcēlās ugunsgrēks no dampja, nodega mājas. Palika vēl klētiņa un pirtiņa. Gaida aizveda visas drēbes, ko izglāba talcinieki un lopus uz Gaigaļiem. Man jādzīvo Gaigaļos, viņa taisījās uz Kadilām. Bet, kad Vili notiesāja uz 25 gadiem, tad es gāju dzīvot uz Kadilām, lai mamma nebūtu viena. Nāca vēl nelaime, saslimu ar plaušu. Visu ziemu Alūksnē"
1306965,"Produkti bija visi savi, mājās ražoti savā saimniecībā. Milti, gaļa, olas, dārzeņi, ogas, āboli. Jāpērk bija cukurs un garšvielas. Tos mamma pirka par olu naudu, jo katru nedēļu veda olas uz Alūksni. Pietika olu ēšanai un pārdošanai. Brāļi Vilis un Artūrs ierīkoja vistu kūti rijā. Izgrieza sienu, dienvidu pusē ielika logus, lai pietiekoši gaismas. Siltuma pietika, jo vistu bija daudz. Gaismai dedzināja karbīda lampas, jo elektrības vēl nebija. Par inkubatoriem bija tītaru mātes, perēja cāļus. Kontrolligzdas bija kūtī un gredzeni vistām uz kājas ar numuriem. Ligzdā ielīda, bet laukā netika, kamēr izlaida un pierakstīja numuru. Perēt lika tikai to vistu olas, kuras vairāk dēja. No sākuma bija pirmās baltās Lehkornas. Tad pārgāja tikai uz brūnajām, jo brūnās olas labāk pirka. Maize bija jācep tikai mājās no saviem audzētiem graudiem. Ottes muižā bīdelētiem un maltiem. Katru nedēļu bija maizes cepšana, pirmā rupjmaize no rudzu miltiem. Piektdienās miežu karaša. Sestdienā baltmaize un pīrāgi. Tēvs tik daudz labības audzēja, kulšanas talka parasti bija divas dienas. Vienā gadā pat trīs dienas. Tad vairs nevarēju izdomāt, ko talciniekiem likt galdā. Vārīju vakariņām kviešu miltu klimpas. Graudu bija piebērtas visas klēts ar 4 durvīm. Auzas nesa uz istabas griestiem, pa trepēm bij jānes augšā. Labība visa šķūnī nesagāja, veda no tīruma kulšanas laikā ar zirgiem. Cilvēki strādāja maiņās pa pusstundai. Kuļmašīna bija kaimiņam Kārlim Vītolam un to jau gaidīja kaimiņu mājā. Bija jāiet atkal kaimiņiem talkā un tā pāra nedēļas pa kulšanas talkām laiks pagāja. Pārējie darbi mājās kavējās. Vajadzēja pietiekoši cilvēku, lai visu laikā padarītu."
1306964,"Skolotāja Stojaša gatavoja mani vidusskolai. Sauca pie sevis dzīvoklī, lika rakstīt klases žurnālu, mācīja klavieres spēlēt. Mācīja valodas, latviešu, latviešu, vācu, krievu valodu varēja mācīties kas gribēja, bet man lika mācīties un labi vien bija, jo noderēja. Lasīt un rakstīt iemācījos, runāšana neiet vēl tagad. Sākās prezidenta Kārļa Ulmaņa laiks. Jaunatni organizēja mazpulkos un lauksaimniecības skolās. Tā arī mani vecāki gribēja, lai mājā tiek palīgs, sūtīja uz Rankas mājturības skolu. Tur bija jādzīvo visu laiku, mājā atlaida tikai uz svētkiem, divas nedēļas. No Annas pagasta mācījāmies Rankas skolā Velta Priste, Elfrīda Auziņa un es. Darbi bija sadalīti pa nedēļai, katrā grupā līdz pusdienām. 1. Ēdienu gatavošana virtuvē; 2. Mājas uzkopšana, galdu klāšana; 3. Lopkopības darbi fermā; 4. Dārzkopība, biškopība, darbi uz lauka. Pēcpusdienā bija stundas klasē visām grupām kopā. Skolotājs tikai stāstīja un bija kladē jāpieraksta, jo grāmatu nebija no kā mācīties. Izsauca atbildēt, lika atzīmes un bija arī eksāmeni, jāliek teorijā un praksē. Ar rokdarbiem bija aizņemts viss brīvais laiks, padarīt visu bij ko domāt. Uz izlaidumu bija jābūt visiem darbiem gataviem un arī tautas tērpiem pašām mugurā. Uz izstādi atbrauca Kārlis Ulmanis, kad pirmo reizi redzēju. Uzstājās ar referātu brīvā dabā, cilvēku bija daudz. Vajadzēja tikai savākt mantas un braukt mājā ar diplomu. Rankas skolu beidzu 1929. gadā. Mājās darba bij daudz, galvenais virtuvē, jo mamma gribēja atpūsties. Bij arī algoti strādnieki pie galda 8 vai 10 cilvēki katru dienu. Kad rīkoja talkas – mēslu vešana, kartupeļu lasīšana, labības kulšana, tad bija pa 20 vai 30 cilvēku un vairāk."
1306966,"Mājās darbu nekad netrūka. Govju kūtī bija daudz, jāslauc ar rokām divatā, bija arī kalpone Poliete Anna. Pārraugs brauca mājā reizi mēnesī, taisīja piena analīzes. Uz pienotavu veda vasarā 4 kannas piena. Sviestu varēja izņemt no pienotavas pa kilogramam pēc vajadzības. Daudz baroja govīm vasarā zaļbarību, āboliņu, arī spēkbarību.   Jāstrādā bija daudz un vēl sabiedrībā jāpiedalās. Skolotājs Kārkliņš aicināja korī dziedāt. Režisors Sedlenieks Vilis aicināja teātri spēlēt. Aizsardzēs jāiestājas, kursi jāapmeklē. Mālupes ārste Leite mācīja ģimenes plānošanu un veselīgu dzīves veidu, bez alkohola un tabakas. 1931. gada vasarā gājām iesvētībā reizē ar brāli Vili. Mācības bija 2 nedēļas baznīcā pie mācītāja Knez-Kņezinska. Pēc tam mamma rīkoja mājās viesības ar krustmātēm un krusttēviem, draugiem un draudzenēm. Mana draudzene bija Elfrīda Auziņa ar ko korī dziedājām kopā. Brālim draugs bija Harijs Egle, mācījās kopā Apē. Tā arī sākās mūsu draudzība. Elfrīda atnāca bieži pie manis ciemā, jo viņai patika Vilis. Aicināja mūs uz Gaigaļiem mēslu talkā. Tur bija arī Harijs, jo bija Elfrīdas brālēns. Tā arī bija jāapmeklē visi sarīkojumi un dejas. Bija kas uzlūdz uz pirmo deju un pavada uz māju. Bijām kopā visās talkās Gaigaļos, Kadilās un Triseniekos. Artūrs nāca mājā no skolas Jaungulbenē. Rasma mācījās vidusskolā, Vili un Hariju iesauca dienēt armijā uz vienu gadu. Kad atnāks no armijas, tad jau bija norunāta kāzu diena Vasaras svētkos 1935. gada 9. jūnijā."
1306976,"Staricā mamma nomira. Trīs dienas tur bij  jādzīvo, kamēr upē ledus iziet. Pasūtīju zārku darbnīcā balts no nekrāsotiem dēļiem bija. Nāca visi latvieši uz kapiem pavadīt. Bij arī viens no latviešiem izvadītājs. Vietējais komandants, tas arī gadījās un nāca līdz uz kapiem. Pie zārka bij arī krusts uztaisīts. Tikai vakariņās man nebij ar ko bēriniekus pacienāt, jo nespēju par to padomāt, jo nekā nebij. Spēka nebij iet kaut ko nopirkt. Rītā bij atkal jābrauc pēdējā ceļa posmā. Ar laivu pa upi mantas un bērni un vecāki, kuri nespēja iet. Man jau vēl bija jāiet kājām, Jānīts brauca laivā. Laimīgi vēl visi tikām pēdējā gala punktā kolhozā Kosika 15. maijā 1949. gadā. No Annas pagasta mēs bijām vienīgie, jo visi bija tā sadalīti, lai pazīstami nebūtu kopā. Bij no Bejas, Alūksnes, Jaungulbenes, Stāmerienas. Samlaji un Miliņi atradās vēlāk blakus kolhozā. Viena maza māja bija tukša, kad dzīvotāji brauca prom un pārdeva par 100 rubļiem. To arī nopirku ar lielu krāsni un gultu. Tur arī nodzīvojām 7 gadus. Citus visus izvietoja kopā ar vietējiem. Pirmais darbs bija kolhozā zemes rakšana ar lāpstām. 10 km bija jāiet kājām līdz tīrumam. Ilgi nestrādāts, liels lauks, zāļains, samērīja gabalus, cik katram jāaprok. Ara arī ar zirgiem un kolhoznieku govīm. Traktora vēl kolhozā nebija. Drīz jau latvietes izvietoja pa fermām. Es un Bārdu Anna strādājām cūku fermā. Pa vasaru ganījām upes līčos, otrā pusē bij mežs ar upeņu ogām. Cūkas bija jāsargā, lai mājā nenāk. Upes malā viņas vāļājās un dzēra ūdeni, mežā arī negāja. Tā visu dienu ganos līdz vakaram. Mājās neko nebaroja. Sagāja pašas katra savā aizgaldā. Dažreiz mūs dēli atvietoja, kad gājām mežā ogās un sēnēs."
1306979,"Arī kādi barojamie sivēni. Govis centos barot, lai piena pietiktu. Bijām paēduši, jo saņēmām algu katru mēnesi. Nopirku radio un nepieciešamās mēbeles. Pie Dukiem dzīvoja Emmiņa, kura uzdāvāja 2 kazlēnus, bija ar pudelīti jādzirda. Izauga arī skaisti kazlēni, pavasarī jau gāja ganos. Govis nāca slaucamas jaunu pienu, dzima smukas telītes. Atļāva man direktors izvēlēties 1 telīti sev priekš turēšanas. Tā arī es tiku pie jaunas gotiņas. Kūtiņa arī bija atsevišķi pie lielā šķūņa, kur iepriekšējiem dzīvotājiem bija lopi stāvējuši. Sivēnmātēm atskrēja sivēni. Tad bija vairāk darba, jātaisa bija aizgalda, lai sivēnus nesamīdītu un nenogulētu. No sākuma gulēju kūtī un visi izdzīvoja. Apaļi, smuki un cūka mierīga. Tā man ar saimniecību labi viss padevās. Pavasaris bija vēls, zāles vēl nebija. Izlaidu govis laukā 7. jūnijā, tikai pa mežu varēja kaut ko salasīt, kaut skujas. Saimniecībā vajadzēja strādnieku zemes strādāšanai, pieņēma jaunus dzīvotājus, arī no Sibīrijas atbraukušos, Sirmo ģimeni. Es paliku tikai par cūkkopēju. Viņiem bija lopkopējs, zirgkopējs un laukstrādnieks. Jānis vēl gatavojās uz mācīšanos, aizbrauca uz Jaungulbenes lauksaimniecības skolu. Vidusskolā negribēja, jo 7 klases bija beidzis krievu valodā. Tad jau man bija mazāk darba, tikai sivēni bija jālaiž laukā pastaigāties. Sataisīja arī aploku pie kūts, kur sivēnus ielaist parakties un gulēt zem jumta. Vajadzēja domāt par siena pļaušanu priekš telītes. Pagasts dalīja pļavas Pededzes līčos. Man iedeva tādu īsu zāli tīrumā, vietām āboliņš. Ar mašīnu ja pļautu, tad maz tiktu. Nopļāvu visu ar izkapti. Sanāca man telītei labs siens. Arī labs laiks. Direktors brauca ar mašīnu un atveda šķūnī."
1306967,"Mani vecāki nebija priecīgi par manu gatavošanos aiziet tautās. Tomēr nomierinājās, gādāja visu, lai būtu ko dot pūrā. Tēvs pasūtīja mēbeles pie kaimiņa Vika Jāņa, kuram bija darbnīca mājā. Mamma gādāja dzijas, savērpa Šlosa dzirnavās Alūksnē vilnu un linus. Aušanu es iemācījos Rankas skolā un tad visu ziemu tikai lika man aust deķus, palagus, dvieļus, grīdsegas. Visam mūžam ir pieticis ko valkāt un vēl daudz izputējis pa kara laiku. Par kāzām rūpējās mans krusttēvs, kaimiņš Jānis Blūms bija par liecinieku pierakstoties pie mācītāja divas nedēļas iepriekš kāzām. Uz baznīcu braucām katrs no savām mājām. Alūksnē tikai satikāmies. vedējtēvs bij no vīra radiem mātes brālis, man bij jāgādā vedējmāte, mammas jaunākā māsa. Pilnīgi sveši pirmo reiz redzējušies vedēji, nekādas runas, ne izdarības kāzās nenotika. Ar 15 zirgiem braucām no baznīcas garām Kadilām uz Triseniekiem ar asarām acīs. Jo žēl bij tēva māju, bet tāds liktens. Vīra māte bija ļoti laba, rūpējās un gādāja par visu. Vīra māsa Lillija Duka, režisore mācīja teātrus arī anneniešiem. Otra vīra māsa Milda vēl mācījās Alūksnes vidusskolā. Darbi bija sadalīti, māte pa virtuvi, es pa kūti. Uz slaukšanu nāca palīgā. Vienmēr viss bija laikā un labi padarīts, ar kārtību mājā. Aramzemes bij 15 ha, vairāk pļavas un mežs. Kopplatība 60 ha. Vēl otra māja bija pie Vilkupītes, tur dzīvoja īrnieki. Trīs upes bija robežā Dzelzupīte, Umāra un Vilkupīte. Visas bija bagātas ar zivīm. Pavasaros ķēra ar šņorēm vēdzeles. Vasarā siena pļavā ar tīklu, kad laiks atlika. Tā nodzīvojām bez ģimenes pieauguma trīs gadus. Jo bijām mācījušies ģimenes plānošanu. Gājām uz visiem sarīkojumiem un ballēm. 1938. gada 18. maijā dzima mūsu pirmdzimtais Jānis."
