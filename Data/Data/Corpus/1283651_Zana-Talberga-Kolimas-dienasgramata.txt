6. nov. 
Pēdējā laikā mūsu puiši knapinājās ar ēšanu. Sakarā ar ziemas drēbju izpirkšanu visiem naudas bija maz. Daudziem bija jāpārdod maize, lai izpirktu pārtikas talonus. Šī pastāvīgā izsalkuma sekas bija, ka vakar mans darba biedrs Lipskis no nespēka saslima un aizgāja no darba. Šis Latgales dēls 18 g. vecs un tik daudz jau pārdzīvojis. Tagad viņam būtu miesīgi un garīgi jāuzņem laba barība, bet viņš ir spiests ciest izsalkumu. Vakar viņš sāka raudāt, laikam atcerējās mājas un vecākus. Stiprais sals un grūtais darbs viņu pievarēja. Šeit ir daudz mūsu jaunie zēni, kam īstā vieta vēl ir mātes gādībā. Simsons 17 g., Kukišs 17 g. (Vandzenes pag.), Garoza 18 g., Rombergs 18 g. (Valdemārpils). Lai Dievs palīdz šiem jauniem zēniem atgriezties savā ģimenes gādniecībā un siltumā. Jaunās baumas vēsta, ka ap 12 nov. mūs sāks vest. Kaut jel baumas beidzot sāktu piepildīties. 
8. nov. Revolūcijas svētku otrā diena. 
Mums 2 brīvdienas vakar un šodien. Svētku deva ir 100 g tabakas talons uz kura tabaku vēl neesamu dabūjuši. Dabūju 100 Rbļ. avansu, kas puse jau cauri. Vakar brokastīs un pusdienās 3 ēdieni. Brokastīs 1. cepti kartupeļi (3-4 šķēlītes). 2. Miežu biezputra (1 ēdamkarote). 3. salda tēja!? Pusdienā. 1. Kāpostu zupa. 2. Gaļas ragū (zirga gaļas gabaliņi, 1 karote). 3. Miežu pudiņš (gabaliņš miežu biezputras ar saldu mērci). Paēst protams no tādas devas nevar, bet vakar es strādāju virtuvē pie kartupeļu mizošanas un tā dabūju pacept. Kartupeļi vietējie sīki un sasaluši, bet vēl garšīgi. Sabāzos kabatās un tā man arī šodien iznāk ko vārīt. Krievi vakar drusku iedzēra un pakāvās: ir 2 upuri slimnīcā, bet maija svētku dzeršanas un saķeršanās pakāpi nesasniedza, jo tagad viņiem maz naudas. 
10. nov. 
Šodien vienkārši neaizgāju darbā. Pirmo reizi Kolimā. Vakar vakarā pamatīgi sāpēja galva un man liekas, ka tas norāda, ka mana veselība ir iedragāta. Tad vēl jūtu, ka vajadzētu izbeigt kāpostu ēšanu, jo stipri sāk sāpēt vēders un parādās caureja. Zaļās kāpostu lapas ieskābētas tagad ir gandrīz katrā ēdienā ar visādiem nosaukumiem, piem. Щи, Борщ, Суп овощной u. c., bet saturs ir kāposti un ūdens. Vispār taukvielu tagad nav ne pie viena ēdiena, ne konservi, ne speķis, kas visu laiku pie zupas bija jūtami.
pagājuši, bet mēs vēl esam zelta raktuvēs. Tagad dzirdēju, ka laikam strādāšot 8 st. dienā. Visu laiku strādājām 12 ar 12 atpūtu. Puiši sāka kurnēt, jo prīska priekšnieks saka, ka jāstrādā 8 st, bet sanāk liek strādāt vairāk. Redzu, ka šeit strādnieku valstī strādnieku intereses netiek sevišķi ievērotas. Šeit darbs ir pirmā vietā un cilvēks otrā. 
2. novembris. 
Sācies jauns mēnesis. Šodien stingri snieg un putina. Visas takas aizpūstas, labi, ka sals nav pārāk liels. Pašlaik man ļoti slikts gara stāvoklis. Darbs nepatīkams, laiks slikts, neesmu paēdis un nekas vēl nenorāda, ka šī katorga varētu drīzi izbeigties. Tagad strādājām dienā, bet atkal mūs nelaiž pēc 8 st. mājā. Katru dienu iznāk vārdu pārmaiņas ar priekšniekiem par to. Solās gan nokārtot, ka iznāk 8 st., bet cilvēku maz. Šorīt dzirdēju baumas, ka sākšot rīkot jaunus strādniekus з/к, ko mēs visu laiku gaidām, jo tas varbūt palīdzēs mums izkustēties no šejienes. Tagad pēc ilgāka laika atkal jūtu, kas ir izsalkums, jo naudas man vairs nav, ar ko piepirkt papildus. Tagad pat jāpārdod ēdiens, lai sadabūtu naudu izpirkšanai, kas katru dienu ir 12-14 Rbļ. Pašlaik mūs slikti baro, no rīta zupa ar pāris zirņiem un porc. tēja. Pusdienā arī zupa bez taukvielām ar nedaudz putraimiem un pupiņām. Otrs ēdiens ir putraimi, biezputra pāris karotes. Vakarā ir gabaliņš cepta zivs vai zivs kotlete ar tēju. Maize tagad ir rūgta un slapja. 
4. nov. 
Slikts gara stāvoklis. Tagad man diezgan stipri jāklepo: pat naktīs slikti guļu. Uz grīdas guļot auksti, koikā moka blaktis. Netieku vaļā no utīm. Dezinfekc. nemaz tagad nestrādā un kaut arī eju pirtī katru nedēļu un mainu veļu, esmu utu pilns. Nemaksā algu un man tagad jāpārdod maize, lai izpirktu talonus. Jāizjūt izsalkums. Runā, ka mūsu izvešana var notikt gada beigās, ko tad var iznākt, ka jādzīvo vēl 2 mēneši.
Drēbnieks, dundedznieks Tenders saņēmis nupat no brāļa vēstuli, kas ir jau atgriezies no metāla apstrādes Maskavas tuvumā. Raksta, ka visi drīz būs mājā. Runā, ka Magadana esot pilna izbraucēju, veco kuģu esot maz un tā mūs vilcina. 
Šovakar ir sestdienas vakars, bet tā kā man jāiet darbā, tad nemaz nav svētvakara izjūta. Man brīvdienas tagad ceturtdienās. 
20. okt. 
Runā, ka rīt izlaidīšot visus ieslodzītos no nometnes, kas vēl palikuši. Tad atnāks Šķenders, Riekstiņš, Misiņš, Baumanis, Šķēle u. c. latvieši uz mūsu brīvo nometni un varbūt, ka ar to arī sāks kaut kas darīties. Kā liktenis atdara tiem, kas citiem sliktu darījuši, tas redzams pie Dauguļa. Viņš šodien ienāca pie manis naudu prasīt, jo neesot neko ēdis. Tagad viņš saka "Mīļais, Tālberg, aizdod", bet man netīk viņam atgādināt, kā viņš pag. ziemu puišus sita, kad tie izsalkuši neaizgāja darbā. Un kad es maz devu priekš spirta, viņš bija gatavs mani nosist. Atceros, kā viņš sita Legzdiņu, jūrmalnieku Augusta paziņu, Pāziķi krustpilieti, Strīķi, Teodora paziņu no Dundagas gājiena uz mājām. Strīķis mira no vājuma un sitieniem. Pag. ziemu Daugulis ar Mišķi atņēma visiem uzturu un paši apēda un tagad abi ir krituši no augstiem kungiem par zobojšņikiem un abi izjūt, ko nozīmē tukšs vēders. Jā, liktenis atriebjas! 
23. okt. 
Felbergs Žanis Virbu pag. "Klinģes". 
Krauklis Engures pag. Bērzciems. 
24. okt. 
Šodien man brīvdiena. Pie manis ienāca Felbergs un Riekstiņš. Mēs līdz pat pusdienai norunājām par mājām, par atgriešanos, par Ziemassvēkiem, ko mēs vēlētos svinēt katrs savā mājā. Felbergs ļoti daudz grib runāt par ēdieniem un to pagatavošanu, kas arī saprotams, jo viņš tikko iznāca no з/к nometnes un ir tagad izsalcis.
Viņa sieva strādā par skolotāju Virbu pamatskolā. Viņu es apciemošu, kad būsim dzimtenē, jo Felbergs ir cilvēks, ar kuru mēs šeit esam daudz par dzimteni kopā sapņojuši. Viņš ir sirdscilvēks. Tagad mēs gandrīz visi esam pārliecināti, ka šogad atgriezīsimies mājā, un mēs vēlamies, lai Ziemassvētki būtu mūsu pirmie svētki dzimtenē. Tagad šeit jau ir stingri auksts un cilvēki no rīta nāk mājā no darba nosarmojuši balti. Bārzdas, ūsas, uzacis pilnas ar ledu. Pag. naktī redzēju spilgtu sapni. Bijām visi mājā istabā, kad pēkšņi no gaisa sāka birt lieli akmeņi, kas nolauž mājai jumtu un draudēja mūs aprakst. Teodors gribēja iet no mājām prom un laikam arī Edvarts, un, liekas arī aizgāja, jo vēlāk jūtos, ka esmu viens palicis mājā. Vispār sapņojot par Teodoru esmu viņu redzējis bēdīgos stāvokļos un apstākļos. 
29. okt. 
Šodien pie mums atbrauca Mežstiķa Kārlis ciemos. Viņš ir Laucienas pag. iedzīv. Tā tad zināmā mērā mans kaimiņš. Viņš strādā elektrospēkstacijā kopā ar Grundmani, Baranovski, Namnieku, Pētersonu. Tur viņiem laba dzīve: strādā 8 st. telpās pie motoriem, ar 7. dienu atpūtu. Visiem produktu kart. uz rokas un ir labi paēduši. Arī pie viņiem runā par mājā braukšanu un viņi to gaida drīzumā. 
31. okt.
Ar šo dienu atkal aizvadīts mēnesis. Tas aizgājis cerībās un gaidās uz to dienu, kad mēs brauksim uz mājām. Tagad nav gandrīz tādas dienas, kad nepienāktu kāda jauna ziņa par mums. Piem. nupat iecirkņa priekšnieks pateicis, ka baltieši brauks prom. Tā iet laiks, un termiņi kas bijis noteikti šai mēnesī
Kā gan tas var būt, ka mēs vēl esam šeit, kad daudzi izsūtītie ir jau mājā, un pat tie kas bija sabēguši mežā izgājuši laukā un dzīvo pa māju netraucēti. Vai tiešām Kolima stāv ārpus pasaules un likuma? Vecie kolimieši tagad brauc mājā un dabīgi liekas, ka mums jāpaliek viņu vietā, strādāt. Sen jau runā, ka nāk uz šejieni jauni strādnieki, bet līdz šim vēl nav ieradušies. Kuģošanas ražotne vēl var ilgt kādu mēnesi, un šai mēnesī tad arī jāizšķiras liktenim. Ja mēs šogad nekur netiksim, tad es sevi skaitu par dzīvi apraktu šai bēdu ielejā. 
29. nov. 
Saņēmu 300 Rbļ. no Teodora un 300 no Birkmaņa. Pavisam esmu saņēmis 13 pārvedumus no Birkmaņa 3050 Rbļ, 500 Rbļ no Teodora un 200 Rbļ no Ernesta. Kopā 3750 Rbļ. Šī nauda pa lielāku daļu ir apēsta un tikai nedaudz esmu izpircis drēbes un kādus 100 Rbļ nodzēris. Noslēdzot novembra mēness rēķinus, nu vēl kādas pāris nedēļas būs jāpastrādā un tad uz māju.
Nebūtu jau neko grūti panest, ne aukstumu, ne darbu, ne izsalkuma, ja tikai zinātu, ka drīz tiksim mājā, bet vēl nekas uz to nenorāda. Vecos izved un lai vietas nepaliktu tukšas, tad it kā mums būtu jāpaliek viņu vietā. Uzrakstīju telegramu uz māju (Rīgu), lai sūta atkal naudu, jo cik paredzams alga būs pavisam maza un tātad izsalkums stāv priekšā. Ja nu izsūta naudu un es esmu ceļā uz māju, tad prieks pilnīgi dzēsīs naudas zudumu. Tagad dzīvoju starp cerībām un šaubām un redzu, ka man nav noteikta sprieduma par iespējamu mūsu stāvokli. Šinī jautājumā Teodors arī sevi nav atklājis, un būtu interesanti zināt viņa pārliecību, jo viņu es skaitu garīgi stiprāku par sevi. 
16. nov. 
Dabūju zināt, ka Āboliņš dzīvs. Viņš ir Reinfelda kaimiņš un man bija labs paziņa. Ziemā viņš saslima un viņu aizsūtīja prom. Pēc tam runāja, ka viņš miris un tā arī Reinfelds aizrakstīja uz māju. Tagad tikai mājiniekiem būs pārsteigums, kad dabūs zināt, ka viņš dzīvs. Dabūju no Birkmaņa vēstuli. Viņš raksta krievu valodā. 
26. nov. 
Smagas vienmuļas dienas. Tagad strādājam 12 stundas ar 24 st. brīvlaiku. Salšana ir pamatīga. Jāstrādā ir ārā pie akmeņu vešanas. Salst ap -40°-50° C. Kādreiz ciešot uznāk vēlēšanās sev kaut ko nodarīt, lai tiktu no darba un salšanas vaļā. Nekas konkrēts par prombraukšanu vēl nav. Nereti iztēlojos sev to stāvokli, ka mūs tagad nekur nevedīs, bet šeit jāpavada 6 gadi. Tad patiešām - nāk izmisums virsū. Mana paša dzīve, mani nodomi, vecāki, brāļi - viss tad liekas zudis, viss aprakts šai izrakņātā zelta laukā. Vēl arvienu gan runā, ka vedīs prom. Tas dod cerības un rada spēku pārvarēt šīs grūtības. Salīdzinot gribu teikt, ka atrodos Dantes ellē, attiecīgajā riņķī. Tad, visgrūtākos brīžos, kad kājas un rokas nosalušas līdz nejušanai, kad pats, liekas, sākšu atdzist, tad domās esmu mājā, siltā istabā. Esam tad visi kopā: brāļi sēd pie krāsns un lasa, māte ada pie galda, tēvs atlaidies gultā un ārā var trakot negaiss un sals, pie krāsns ir labi un patīkami. Tomēr nevar ilgi nodoties sapņiem, jo priekšnieki sāk atkal kliegt "Davai, davai!" un jāatgriežas atkal Kolimas īstenībā, salā un sniegā.
6. augusts.
Jau rudens klāt. Kad bija pavasars? Kur vasara. Naktis tagad jau ir stipri vēsas un tumšas. Šovakar ir auksts, ka patīk jau silta krāsns. 
Kalnos jau ienākas ogas. Gatavas jau ir zilenes, lācenes un melnas ogas, kam nezinu nosaukumu. Brūklene un dzērvene arī būs drīzi. 
Tagad katru dienu mēģinu iestrādāt 100%, lai saņemtu vairāk naudas. Izdzenu ap 70-80 ķerras dienā. Tas rada milzīgu apetīti. Šodien apēdu 50 Rbļ. 
8. augusts, ceturtdien.
Šodien man brīvdiena. Vispār šodien esmu laimīgs. Vakar saņēmu telegramu no Kornēlijas, kurā viņa raksta, ka saņēmusi manas 3 vēstules. Izsūtījusi man vēstuli, kura man drīz jāsaņem. Tad dabūju naudas pārvedumu 200 Rbļ., kam iešu šodien uz pastu pakaļ. Šis 5. pārvedums, ko saņemu no Brikmaņa. 
Kāpēc gan nav zīmes no mājām un no Teodora. Būtu tas, mans prieks būtu gandrīz pilnīgs. Pēdējā laikā vispār pārējiem tautiešiem arī maz kas nāk no dzimtenes. Vēstules nav ilgi redzētas. Pārvedumi un telegramas ar dažiem vārdiem. 
Šī laimīga brīvdiena. Dabūju vēl 2 pārvedumus ar 200 Rbļ. Visus dabūju izņemt. Nopirku kukuli maizes par 60 Rbļ. Tagad kārtīgi paēdīšu. 
10. aug. 
Šogad agri sākās salnas. Naktī jau stipri sala. Ūdeņi pārklājās ar ledu. Pagājušā gadā tikai aug. beigās sākās nakts salnas. 
13. aug., otrdien. 
Līdz ar šo dienu es pabeidzu savus 31 mūža gadus. Rīt mana dzimšanas diena. Ne ar ko to nevarēšu atzīmēt. Man atkal iedalīja Mamukidzes brigādē. Man patīk Mamukidze. Viņš nelamājas, rūpējas par brigādes cilvēkiem. Simpātisks izskats. Darbs ko strādā viņa brigādē arī nav grūts, pie buldozera pribora apkalpe. Strādāšu tagad naktīs. Dienā varēšu pamācīties krieviski. Būtu jātaisa apskats par nodzīvotiem 31 gadiem, bet nav gara stāvoklis. Jāatzīmē, ka līdz mums atnākusi ziņa par likuma pieņemšanu, kas paredz visu izsūtīto atgriešanu savās republikās līdz šā gada beigām neatkarīgi no uzliktā soda. Vēl jāgaida izpildījums, un "tad būs piepildījies viss..."
14. aug., trešd. Mana dzimšanas diena. 
Naktī biju darbā. Bija grūti. Šodien sāp galva, kad uzcēlos pēc gulēšanas. 32. gadu uzsāku ar galvas sāpēm un sliktu gara stāvokli. Vai kāds man man vēlē laimes?
Kornēlija attēlojusi diezgan ieskatāmi turienes dzīvi. Viņa patiešām daudz domā un dara manis labā. Jutīšu viņai visu mūžu pateicību parādā. Kaut man rastos izdevība viņai kaut kā atlīdzināt! 
17. okt. 
Vakar iznāca saraušanās ar brigadieri Malošovu. Bijām nostrādājuši līdz vakaram pie prohodnuškas, kad brigadieris pateica, ka naktī būs jāiziet atkal strādāt pie ziemas pribora (ķeplakā). Visi bija sašutuši, ka nedod atpūtu un runāja, ka uz darbu neies. Man pienācās brīvdiena un es nolēmu ka plikšu mājā. Ap pl. 9 vai 10 brigadieris lika saģērbties. Puiši sāka kurnēt, bet beidzot tomēr ģērbās. Tad brigadieris uzbruka man. Es gulēju norā un neklausījos viņa vairākkārtējiem uzaicinājumiem sagatavoties uz darbu, cik mācēdams stāstīju, ka man brīvdiena un pienākas atpūta. Viņš mani rāva aiz kājas laukā no guļas vietas, bet nekādi nevarēja panākt lai es gatavojos iziešanai. Tad viņš beigās piedraudēja, ka man par to būs dārgi jāsamaksā, un ar citiem izgāja darbā. Vienu nakti biju ieguvis un kaudamies ar blaktīm un utīm likos gulēt. No rīta puiši stāstīja, ka darbs pie ziemas pribora esot slikts. Auksts un slapjš, ūdens tūliņ sasalst, kad plūst no telpas laukā. Šovakar pats iešu un redzēšu. Tagad grūtumu vieglāk pārvarēt, domājot par drīzo mājā braukšanu. Mēs esam baumu varā kas runā par drīzu izvešanu. Viens priekšnieks pateicis to un cits atkal to: latvieši, lietuvieši un igauņi brauks mājā, baltiešiem līdz šā mēneša beigām jāizbrauc: līdz gada beigām jābūt mājā. Gandrīz vai nopietni jāsāk domāt par ceļa kuli, arī pēc tik daudzām vilšanās. Būtu jāraksta Teodoram un jāmēģina ar Edvartu dabūt sakari, bet baumas liek nogaidīt.
25. maijs. 1946. g. Kolima. 
Šodien manā dzīvē ievērojama diena. Tagad mēs esam izšķiroti pēc stāvokļa un tiesībām. Visus mūs - 1. un 2. 
[..]
 izšķiroja 3 daļās: apcietināti (заключенные), izsūtītie (репрессированные) un brīvie (вольные). Latvieši lielākā daļa kā з/к aizgāja uz blakus nometni. Šeit palika tikai daži, to starpā arī es kā 
[..]
, Runo par brigadieri. 
26. maijā svētdien. 
Šodien nopirku pusi zīmuļa par Rbl 13, kas arī ir notikums manā tagadējā dienā. Šodien atpūtas diena mums nespīd, bet cik zināms, tad rīt būs brīvdiena. 
pēc stundas. 
Nupat brigadieris pateica, ka man darbā šodien nav jāiet - man brīvdiena. Tas man sagādā lielu prieku, jo darbs pie ķerras stumšanas paņem diezgan daudz spēka. Dienā esmu atpūties un tagad varu ar svaigu galvu piesēdēt un kaut ko uzrakstīt. Sen jau gribēju norakstīt piezīmes par dzīves gaitām šeit, bet līdz šim dažādu iemeslu dēļ tas nebija iespējams. Šos iemeslus nedrīkstēju fiksēt.
28.V.
Šodien bija diezgan labas pusdienas. Kāpostu lapu zupa, tur mieži ar pupiņām un kartupeļiem. Apēdu 200 g. maizes un jūtos gandrīz paēdis. No rīta bija tumīga zivju zupa un tēja gandrīz salda. 300 g. maizes, es daļu ēdu pie zupas, daļu izmērcēju tējā, kas dod praktiskākus spēkus kā zupa. Vakariņās būs siļķe, bulciņa, tēja un 200 g. maizes. 200 g. būs jāpārdod, jo naudas iet uz beigām. Labi, ka atkal rupja maize - rupjā maksā 7 Rbl., kad bija balta maize, tad tikai no tiem 900 g. tik labi paēdis, un bija jāmaksā 10 Rbl. dienā. 
Pēc  vakariņām. 
Prieks un laime - saņēmu nupat telegramu no Kornēlijas. Tomēr bēdas par to, ka tur rakstīts, ka Eduards un Teodors nezināmi. Iesūta man 200 Rbl. Vecais zīmulis pagalam. Grūbe visa noliedz, ka ņēmis. Nopirku jaunu par 7 Rbl. Arī laime. 
29. maijā, pl. 04.00. 
Šonakt man laimīga nakts. Priekšnieks pateica, ka izdzenot 70 ķerras gruntes varēs iet mājā. Man gadījās dabūt tuker vietu līdz proboram un brigadieris palīdzēja ķerras piebērt, jo viņš bija ieinteresēts saņemt talonu, ko solīja pēc 70 ķerru izdzīšanas. Tā mēs abi dūšīgi sarāvām un rezultātā esmu jau tagad agri rītā mājā. Pulksteņa šeit, protams, nav, jo tas vispār šeit ir retums (prīska pulksteņus, man liekas, var saskaitīt uz rokas pirkstiem), bet es rēķinu, ka ap pl. 4 varētu būt. Ir jau pavisam gaišs, bet saule vēl nav uzlēkusi. Raksturīgi, ka šeit nakts tagad vasarā ir daudz gaišāka kā dzimtenē, vakara blāzma ar rīta ausmu saplūst kopā. Ap pusnakti kad ir vistumšāks, var tomēr lasīt katru rakstu.
3. jūn. pirmdien. 
Tagadējos apstākļos un stāvoklī darbs ir gandrīz vai vienīgais glābiņš no drūmām domām, no izmisuma. Darbs man tagad nav grūts: rokam šurfu bedres. Pēc veiktā dienas darba, kas tagad ir 10 stundas no 1. jūn., rodas tāda gandarījuma sajūta, gandrīz vai labsajūta. Nogurums nav pārāk liels, un esmu garīgi možs. Šodien saņemšu 100 Rbļ. avansu, un tā varēšu līdz algai iztikt. 200 Rbļ., ko man atsūtīja Kornēlija jau cauri. 
5. jūn. 
Māte, tēvs, es jūs redzēju sapnī. Redzēju, ka bija izcepts pilns pieliekamais kambaris baltmaizes, bija sacepts teļa cepetis. Es paņēmu pāris gabaliņus no cepeša pagaršoju un noliku atpakaļ. Tu, tēvs, gribēji, lai es aizeju uz Skujām. Tagad nezinu, kas man bija uz turienes jānes, bet uz galda es redzēju zīmi, kur bija rakstīts: derīga 200 personām. Es biju nevaļīgs, teicu, ka jāiet uz skolu, jāmeklē kāda matemātikas skolotāja. Izgāju laukā un sāku notīrīt sniegu no taciņas istabas galā. 
Tāds bija mans sapnis, vecāki. 
Tagad, kad pie jums viss vienos ziedos, kad dārzi balti kā sniega kupenas, kad ceriņi zied un smaržo, tagad arī jums ir vēl lielākas skumjas: nav dēlu, kas varētu līdzi priecāties. Svešumā mūs nesaista nekas, vienīgās domas kā rītā, tā vakarā, dienu un nakts sapņos ir tikai jūs un mājas. Kad, kad mēs būsim atkal visi kopā kad varēsim dzīvot pilnu laimīgu dzīvi? 
6. jūn. cetd. 
Šodien saņēmu paziņojumu par 200 Rbļ. naudas pārvedumu. Rakstīju uz Magada. Arļstroja kadru daļai, lai atsūta Teodora adresi. Gaidīsim! 
9.VI, sestdien. 
Naudu sūta atkal Birkmanis. Droši vien tēvs naudu aizved uz Rīgu, lai atsūta. Vakar biju pastā naudu izņemt un šodien jau 50 Rbļ. cauri. Par ēšanu vien izgāja. Izsalkums ir novērsts, bet kad iedomājos taukvielas vai gaļu, tad jūtu ka tās trūkst. Var pieēst pilnu vēderu, bet taukvielu mums šeit nav. Tās jāmēģina dabūt no veciem kolimiešiem.
2. okt. 
Vakar bagātīgs pasts. Saņēmu 4 vēstules. Galvenais pirmā vēstule no mājas: tēvs raksta. Viņš saņēmis manas 2 vēstules un 1 vēst. no Teodora. Arī Edvarta adrese ir zināma, tikai neskaidrs. Tur viņiem ir solīts, ka šoruden visiem ir jāatgriežas mājā. Gaidi un turies viņš raksta. 
To jau arī mēs zinām, ka jābrauc mājā. Pats Mochanovs arī pateicis, ka jābrauc, bet neesot kuģa ar ko izvest. 
11. okt. 
Atkal bagātīgi sūtījumi no dzimtenes: es saņēmu grāmatas Anatomica, Filozofijas vēsture, Gētes darbi, šaha mācība un psiholoģija un loģika. Vēstules nav. Galvenais es gribu zināt par Teodoru un nav nekādu ziņu jau vairāk kā mēnesi. Pag. nakti sapņoju par viņu. Viņš ar Edvartu jau bija no Kolimas mājā, kad es pārbraucu, bet viņus atkal gribēja ņemt ciet un vest atpakaļ. Visiem spēkiem gribējām viņus noslēpt, lai viņi paliktu. Viņi gulēja un viņu vaigs bija vājš. Kaut viņi drīzi atgrieztos mājā! 
Saņēmu 2 naudas pārvedumus. Tagad laikam esmu dabūjis pār 13 pārvedumu. Mans liktenīgais skaitlis. 
12.X.
Tagad mēs visi gaidām, kad mūs vedīs mājā. Priekšnieki izteikušies, ka drīz brauks. Runā, ka jau šo mēness beigās baltieši dosies prom, bet arī krievi cer šogad atgriezties mājā. Pašlaik ved diezgan daudz vecos kolimiešus mājā. 
Mēs domājām, ka nebūs ziemas drēbju, bet tagad sāk pārdot. Man piešķīra bikses un burkas, kas kad jāiepērk: maksā burka 100 Rbļ, bikses 58 Rbļ. Pēc dažām dienām došot arī pufaikas. Strādāju tagad pie zelta skalošanas ar silīti (prohodnušku). Darbs nav grūts un arī darba laiks nav pārāk ilgs. Visi pribori sala dēļ jau izbeidza darbu. Tagad salst naktīs ap 20-30°, pusdienas laikā ap 0° C. 
16. okt. 
Saņēmu no Teodora un Kornēlijas vēstules. Teodors vēl šeit un viņam labi klājas. Strādā 8 st. - brīvā laikā mācās elektrību. Arī tur cirkulē baumas par mājā braukšanu un viņš cer, ka šoziem brauksim. Mēs ceram, ka līdz mēneša beigām izvedīs.
8. sept., svētd. 
Nekādas svētdienas sajūtas. Brīvdiena man pēc 2 dienām, resp. naktīm. Man atkal drusku sāp galva pēc nakts darba. Vainīgs tas ugunskurs, pie kura pavadu visu nakti, jāelpo dūmi un tvaiki. Katru dienu vienas un tās pašas gaitas: darbs, ēdamistaba, baraka. Labi, ka man ir garīgi ko nodarboties pa brīvo laiku, kas gan ir tikai nedaudz: man ir krievu-latv. vārdnīca un māc. grāmata. Lēni eju uz priekšu šinī valodā. 
Tagad satiekoties mēs latvieši prasām viens otram: "Kas jauns? Kad brauksim?" Baumas stāsta, ka apm. pēc mēneša brauksim prom. Līdz gada beigām noteikti esot jābūt mājā. Tā sakot ar pirmo atbraukšanas dienu līdz šai dienai. Mēs esam baumu varā. Mēs ticam, gaidām un viļamies un beidzot kļūstam skeptiski, neticam, lai gan šoreiz tā lieta liekas diezgan ticama, proti pamatota. 
11. sept. 
Saņēmu no Kornēlijas vēstuli. Pirmā vēstule no dzimtenes! Vēstule diezgan gara, bet tur daudz tukšu frāžu. Kornēlija studē. Viņa pilna ideālisma un visa atrodas mācību varā. Dzīves rūgtumu viņa nezina un tāpēc raksta: kas ir 6 gadi mūžībai? Pat cilvēka dzīvē tas ir īss brīdis. Ja viņa varētu iejusties manā tagadējā stāvoklī. Šaubos, vai viņa tā rakstītu. Pateicos tomēr, Kornēlija, par uzmanību. Pateicos Taviem vecākiem, ka viņi mani atceras, bet Tev, mātes, es būšu uz mūžiem pateicību parādā. Es zinu, Tu daudz uzupurējies, lai sagādātu naudu priekš manis. Lai Dievs dotu man izdevību Tev kaut cik atlīdzināt par Tavu mīlu pret mums. 
No vēstules dabūju zināt, ka Arturs miris. Agri Tu aizgāji, mīļais draugs un brālēn! Mēs garīgi ļoti labi sapratāmies un izjutīšu tukšumu, ko Tu atstāji. Mūsu rados jauna atvase. Metai dēls. Lai jaunais pilsonis ienes viņas dzīvē nolīdzinājumu iespējamo nesaskaņu rašanās gadījumos ģimenē. Arī Eduards esot rakstījis uz māju. Tikai Kornēlija nezināja vēl viņa adresi. Tā nu mēs visi esam atradušies un vecākiem droši vien daudz rūpju ar to atņemts. Jā, mēs Tālbergi esam tomēr izturīgi, un Dievs palīdzēs atrasties, mēs dzīvosim laimīgi un būsim citiem noderīgi.
Grāmatas man tagad ir, varētu mācīties un lasīt, bet šeit barakā tas grūti izdarāms, kad visi mājā. Katrs kaut ko stāsta un sarunājās, un tas troksnis neļauj koncentrēties. Šodien man brīvdiena un to varu vairāk uzrakstīt un palasīt. Nelaime atkal tā, ka brīvdienās jātaisa lielā lāpīšanās, jo veselas drēbes tagad ir gandrīz vai dzīvības jautājums. Dabūju gan jaunas vatētas bikses un burkas, bet vecās nevar sviest projām, jāpielāpa un jāvelk virsū. Visu dienu jāšuj pašam no veciem burku stilbiem un tie darbi paņem daudz laika. Pats galvenais tomēr ir garais darba laiks 12 st. Pārējo laiku gribas gulēt un atpūsties. Likumīgi it kā pienāktos strādāt 8 st, bet atkal - šeit ir Kolima un zelta plāns prasa 12 st. Tā likums paliek uz papīra. 
Tagad uzrakstīšu, kādi latviešu mani paziņas ir šeit. No mana pagasta Freimanis no Šķēdes Jākuļiem (kaimiņos Siliem), Segliņš (viņš apprecēja Canderu Ilgu, manu skolas biedreni, kura tagad ir Zāļu saimniece). Tad rīdzinieks Ozoliņš Oļģerts - bij. 3 ģimn. latv. val. skolotājs. Viņam šeit paralizēta labā roka, bet viņš ir garīgi možs un stiprina arī pārējos. Strādā augstā amatā: zelta kasē par pārvaldnieku un kasieri. Veģis Jānis - stud. vet. med., šeit strādā slimnīcā par feldšeri. Bij. marš. brigadieris Miške Boriss, tagad strādā Timošenko raktuvēs zabojā. Viņam iet ļoti grūti un viņš katru otru vakaru nāk uz mūsu virtuvi strādāt, lai dabūtu paēst. Rutkovskis Alfons - rīdzinieks, arī tagad Timošenko, esot sācis zagt un jau bijis ietupināts. Interesanti būs ar viņu Rīgā satikties. Škenderis J. ar 
Ārmeri 
uc. ir z/k, tāpat vecais Riekstiņš.
Šodien dabūju dzirdēt, ka 20. okt. visus laidīšot no nometnes laukā, jo tur nākšot iekšā noziedznieki no maķerikas. Tur ir vēl arī Misiņš - inž. elektr., kas tagad strādā pirtī kā veļas mazgātājs, tad Baumanis no Ārlavas vai Lībagu pag., bijis kopā ar Edvartu īsi pirms kapitulācijas. Daugulis ar kuru man vēl daudz kas kārtojams naudas un c. lietās. No Remtes pag. ir Zaķis. No Ugāles Šķēle, Pūce, Berstitis. No Jelgavas Būmanis Žanis, kas pašlaik šeit nav, bet viņu gribu atcerēties un dzimtenē satikt. Tad Iņķis no Kuldīgas - mūziķis. Arī mēs tiksimies (pašlaik strādā Pioniera raktuvēs). No Remtes vēl ir Gruntmanis Jānis un Neimanis. Krauze Eduards - liepājnieks, kurš man teica adresi: Jaunpils "Druvas", kad mēs šķīrāmies. Rīdzinieks Kundziņš Elmārs, strādāja un domā strādāt Nac. teātrī kā apgaismotāja palīgs. Pelkaus - frizieris. 
No apm. 100 latviešiem, kas mēs esam šinī priskā pārējie ir man tālāk. Vēl tomēr: Reinfelds no Grezu kaimiņiem un viņa radinieks Šulcs Jānis. 
19. okt. 
Šovakar jau trešo nakti iešu nakts darbā pie ziemas pribora (ķeplakā). Pagaidām tur pārāk slikti neiet. Ārā ir jāstrādā, bet tā kā grunts pārstrādā maz, tad atliek pietiekami laika atpūsties un apsildīties iekšā pie katla. Šodien saņēmu no Teodora vēstuli. Viņš saņēmis manu 7. vēstuli un steidzies atbildēt. Arī tur runā par izbraukšanu. Esot it kā jau rīkojums par sagatvošanos ceļam. Pagaidām, tāpat kā pie mums, Gastello izbrauc vecie brīvlaistie. Viņš domā, ka brauksim kopā. Latvijā lāgeri esot jau likvidēti un atgriežas no Krievijas tuvākiem apgabaliem.
Viņš varēs izpildīt savu izteikto vēlēšanos, lai es nopelnu tikai ap 100 Rbl mēnesī. Mūsu attieksmes gan pēdējā laikā pieņēmušas tīri normālu raksturu. 
Šodien dabūju ieskatīties kartē, kur mēs atrodamies. Visu laiku es to zināju tikai tā aptuveni. Sērīgi kļūst un pārņem tāda vientulības sajūta, iedomājoties to milzu atstatumu, kas mūs šķir no dzimtenes. Tā vien liekas, ka no šejienes izkļūt nekad nebūs iespējams. 
Atklājot jauno šaha galdiņu uzrakstu partiju. 
Baltie es, melnie B. Miške
1. e4, e6
2. d3, d5
3. e3, c5
4. Lf4, zc6
5. a3, ze2
6. ze3, zg6
7. zh3, ze7
8. zb5, Da5+
9. zc3, d4
10. a4, c:6
11. a:b, D:b4
12. La2, d:e
13. T:ld3, b:d
14. Re2, zd4+
15. ke3, zd4+
16. zf4, z:f4
17. g:f, e5
18. f:e, Lg5+
19. f4, 2:c2+
20. kf3, 2e1+
21. ke2, Lg4 mat. 
2. jūnijs.
Pagājušā gadā 2. jūnijā mēs Jelgavā "iekāpām" vilcienā, lai sāktu tālo ceļu uz šejieni. Toreiz mēs nezinājām, kas mūs sagaida. Runāja, ka būs jābrauc ap 30 dienām un runāja kaut ko par Sestolinu un Komsomoļsku: par Kolimu toreiz vēl nezinājām. 
Tagad pienācis izšķirīgs brīdis šeit, jo jāparaksta, ka mēs "apņemamies" šeit būt 6 gadus: strādāt daļstrojo (дальстрой) dienestā un godīgi dzīvot. 
Bet kāda garantija, ka pēc 6 gadiem tikšu mājā? Un ja arī tikšu, kas es tur būšu. Mani līdzšinējie nodomi jāatmet. Daudz sapņu būs jāgulda smiltājā. Tagad zinu, ka Kolima neizlaiž prom tos, kas viņā ir nokļuvuši. 
Mēs naivi cerējām un runājām, ka brauksim prom uz mājām, kaut gan šejienieši mūs brīdināja nenodoties tādām ilūzijām.
Es sēžu barokā pie galda un rakstu. Noguris neko daudz neesmu. Gribēju likties gulēt, bet atradu, ka guļamais maiss un sega pilnas tūkstošiem blakšu, tā kā uz lāviņas gulēt nav ko domāt. Jāliekas uz grīdas, kura ir jau gaidītāju pilna, līdz brokastīm vēl laika diezgan daudz. 
Pēcpusdiena, ap p. 5.00.
Šodien diezgan daudz kas izdarīts. Vēstules un telegrama aizsūtītas uz dzimteni. Ar vēstulēm es nobiedēšu mājiniekus, bet apmēram patiesība viņiem jāzina. Telegramā es rakstīju, lai mājā negaida, lai atsūta krievu vārdnīcu un gramatiku, lai raksta vēstuli un ka esmu saņēmis otro naudas pārvedumu, jo šodien biju uz Vorošilova prisku uz pastu pēc naudas. Naudas pārvedumi ir ļoti daudz latviešiem pastā, un man teica, lai paziņoju, lai iet izņemt. 
Man patīk klausīties kad mūsu brigadieris Miške svilpo. Tas ieskan tīri kā instrumenti un tā šeit es dabūju dzirdēt klasiķus. Miške ir labs pianists no muzikālas ģimenes. Viņa dēls beidzis Maskavā konservatoriju kopā ar komponisti Garūti. Atceros, ka vagonā šurp braucot arī bija labs klasiķu atskaņotājs svilpjot Arnis, arī pianists. Daudz patīkamu brīžu pagāja ar viņu. 
30. maijā. 
Šodien likvidē Miškes brigādi - pēdējo latviešu brigādi. Cik zināms, tad jāiet uz Sodženko brigādi, tā būšot pie vieglākiem darbiem. Arī labi! Darbā šovakar nav jāiet, bet rīt no rīta dabūsim zināt jauno darbu. Varbūt tiks vaļā no ķerras. 
31. maijs. 
Jaunā brigādē pirmo dienu grūti mums negāja. Bija jārok šurfu bedres un vecā jātīra un jāpielādē. Brigāde ir salasīta no kājeniekiem, tāpēc pie grūtiem darbiem nelika. Kalnu meistars ir Daugulis. 
Tagad viņam būs izdevība pret mani.
sapņu būs jāgulda smiltājā. 
Grūti jau ir kad pašam dzīve izpostīta, bet izmisums māc, kad iedomājos, ka maniem brāļiem ir tāds pat liktens kā man un pat varbūt vēl ļaunāks. Tad grūti iedomāties, kā vecāki pārdzīvo to, ka viņiem visi 3 dēli paņemti no mājas taisni tad, kad likās, ka nu pēc kara beigām varēs sākties dzīve atkal visiem kopā. 
27.V
Mans prieks par labo zīmuli bija ļoti īss. Vakar kad beidzu rakstīt zīmuli iedevu brigadierim. Viņš zīmuli bija atstājis uz galda un visiem guļot zīmulis ir pazudis. Aizdomas ir uz Grūbi (starp citu viņš man ir parādā un neatdod naudu). Redzēs kad pārnāks Grūbe kas iznāks - zīmuli prasīsim rokā. Tāds mazs sīkums, bet mana brīvdiena ir sabojāta. Gribēju šodien rakstīt vēstuli uz māju. 
Vakarā.
Šo dienu izmantoju vēstules rakstīšanai. Uzrakstīju 3 vēstules: tēvam divas un Kornēlijai vienu. Paziņoju par savu stāvokli un lūdzu palīdzību: reālu un morālisku. Pieprasīju Teodora adresi. Domas par viņu man nedod mieru. Viņš ir šeit pat, šinī apgabalā un es neesmu ar viņu sazinājies. Mans brālis un draugs, kā gan tev iet? Zinu, tu esi noturīgs un garīgi stiprāks par mani. Tu izturēsi. Uz kuģa un Magadanā pavadījām skaistus brīžus, kopā sapņojot par bijušo un nākošo dzīvi. Vai mūsu sapņi būs jāgulda smiltājā. Vēl mans veselais saprāts to nepieļauj. Esam vēl jauni - gribam vēl dzīvot pilnu dzīvi kopā dzimtenē, tēva sētā. Par ko gan tas mums tiktu liegts? Teodor, mēs brauksim drīz atpakaļ prom no šejienes dzīvē pie tuviniekiem un dzīvosim dzīvi kādu mēs to esam iedomājuši. Mēs kopā mācīsimies, kopā priecāsimies, mēs kopā apceļosim dzimto zemi, kā mēs to runājām, kad pēdējo reizi bijām kopā. Liekas, ka tikai pēdējos brīžos mēs viens otru īsti atradām.
Kad ieradāmies šeit Kolimā zelta raktuvēs, tad vēl nekā nezināju ko nozīmē darbs šeit. Tad domāju ka brīvā laikā varēšu nodarboties sev. Mans nodoms bija mācīties krievu valodu, rakstīt piezīmes, spēlēt šahu utt. Vispirms jau šķērslis bija papīra trūkums, nebija zīmuļa, bet galvenais - nogurums pārvilka strīpu visiem nodomiem. Darba laiks 12 stundas pie šejienes pagājušo gada uztura paņēma visus spēkus un pārnācis no darba zelta poligonos varēju domāt tikai par ēšanu un kad apēdu mūsu devu, tad tūliņ meklēju vietu kur atlaisties. Kad darbs bija naktīs, tad varēju gulēt diezgan labi, blaktis dienā bija diezgan mierīgas. Krita un līda virsū tāpat daudzas, bet uz grīdas guļot aizmigt varēja. Nakts atpūtas gan par atpūtu nevarēja saukt. Nelīdzēja nekas, vai nu guli uz lāviņas vai uz grīdas, viņas atrada mūs visur un kā kleita mūs apsedza. Sākumā mūs pārņēma izmisums, bet ar laiku bija jāsamierinās un ar apātiju un trulumu vērojām, kā viņas pilnas mūsu asiņu rāpoja pāri mums. Ziemā, kad barakas bija vēsas, blaktis stipri mazinājās, tikai kad stipri kurināja viņas nelika mieru. Kad strādāju slimnīcā, laika man bija daudz, pat mēģināju šad tad rakstīt, bet tad biju psihiski tā nospiests, ka nevarēju garīgi nekā darīt. Kad atgāju ap 7 darbā, tad līdz pusnaktij visu padarīju un pēc tam nāca miegs un līdz rītam cīnījos ar snaudienu. Dienā nogulēju visu laiku. Pirmās brīvdienas es Kolimā esmu dabūjis tikai atkal brigādē, februārī, kad izgāju no slimnīcas, tad visu laiku gudrojām tikai par mājā braukšanu un uzklausījām vienu termiņu pēc otra, kas sagādāja mums vienu vilšanos pēc otra. Beigās mēs domājām, ka nu beidzot maijā būs braukšana, bet maijā pārvilka strīpu visiem mūsu nodomiem un tagad redzu, ka daudz
Vakarā pēc darba sākām un no rīta kādos pusčetros beidzām. Strādājot dabūjām pasvīst līdz acīm, kā šeit saka. Taisni jābrīnās, cik daudz var ēst. Vakariņās arī apēdām katrs 2 bļodiņas treknu biezu zivju ikru zupu, 1 bļodiņu pupiņu biezeni un kādu kg maizes. Vēl pa krūzītei saldu tēju un tad salīkuši gājām strādāt. Uz rīta pusi varējām atkal ēst un apēdam katrs gabalu ceptas zivs un 2 bļodiņas rasola ar konserviem. Bļodiņā saiet ap 600-700 g. Ap kg maizi un gabalu ceptas zivs pārnesu mājā. Dienā pārdevu savu kg maizi par 30 Rbļ. un tā nopelnīju to, ko pie ķerras nopelnu. 
Tāpat šodien aizgāju izmazgāt zelta karsē grīdu un dabūju paciņu papirosu (25 gab.), ap pus kg maizi un tomātus (skābus). Papirosi maksā 2-25 Rbļ. gab. Atkal laba peļņa. Bet tagad zelta skalošanas sezona un no zaboja laukā netiek. 
28. jūl., sestd. 
Šodien vēl esmu atbrīvots. Auss šodien vairs stipri nesāp. Dzīvoju pa māju, bet nav ko darīt, gulēju, sāka sāpēt galva. Sagājām pie Ozoliņa un pļāpājām, kamēr viņam jāiet uz zelta kāsi. Aizsūtīju Teodoram vēstuli. Nenāk atbildes ne no viņa un no mājām. 
31. jūl. 
Atkal pagājis mēnesis un par to es esmu tuvāk kapam. Varbūt arī atpestīšanai. Vientulības sajūta māc. Nav ziņu no mājām, nav atbildes no Teodora, tikai cauru dienu darbs. Šovakar pārejam nakts maiņā. Varbūt tas ienesīs pārmaiņu. Varēšu piesavināties atkal dažus krievu vārdus. Patiesībā tas ir nepiedodami, jau vairāk kā gads pie krieviem, bet vēl neprotu krievu valodu. Ne 50% vēl nezinu no tās. Vairāk jāpiespiežas! Nekad nedabūšu labāku darbu, ja valodu nepratīšu. Mazākais 5-6 vārdus dienā jāiemācās. 
2. augusts. 
Mētā gan mani. Atkal jāiet uz Savčenko brigādi strādāt pie ķerras. Jāstrādā dienu. Manu nodomu mācīties krievu valodu piebremzēs. Šodien pie Ozoliņa dabūju sekojošu dzeju: 
Daiļa, dārgā es tev lūdzu
Omulīgā lūgšanā
Dot to lasīt nevar citiem
Pirms tu labi apdomā
Īstā mīlestībā degot
Saturs iznāk ļoti mīļš
Tādēļ dārgā nedusmo. 
Šifra atslēga pašam ir jāatrod. Atklājums var būt pārsteidzīgs. Varbūt kādreiz noderēs, tā sakot "velnu padzīt".
18. sept. 
Šodien biju pastā pēc naudas. Šoreiz sūta Ernests 200 Rbļ. Uzmanība no viņa. Viņš droši vien dzīvo labi, jo pazīstu viņa spējas grozīties visās vietās un apstākļos. Gribētu no viņa saņemt vēstuli, bet varbūt ka drīzi redzēsimies. Šeit neapklust baumas par drīzu mājā braukšanu. Nupat runā, ka izbrauksim šo mēnesi. Lai Dievos dod, kā mēs visi sakām. Tagad katru dienu dzērvju kāši dodas uz dienvidiem un tas izraisa ilgas mūsos. Ak pacelties un doties viņām līdzi. Jāatzīmē, ka saņēmu no Magadanas no Daļstroja kadru daļas atbildi manam pieprasījumam pēc Teodora adreses. Atbildē teikts, ka pilsonis T. T. nezināms. Interesanti, nezina savus cilvēkus. 
28. sept. 
Ziema jau klāt. Jau 3 dienas snieg. Dienā drusku kūst vēl, bet kalnu gali jau balti uz palikšanu. Pārgāju dzīvot uz jaunu baraku. Vecā man labāk patika, tur vairāk sapņoju. Pēdējā naktī redzēju Teodoru. Viņu gribēja nošaut, bet es šāvēju nositu. Mani sāk uztraukt, kāpēc gan Teodors tik ilgi neraksta. 
29. sept.
Šo dienu der uzrakstīt. Īsta neveiksmes diena darbā. No rīta jau sliedes nebija kārtībā: kā braucu vagonu augšā katru reizi lēca laukā. Kaut kā sataisīja to. Tad strāva bija vāja un motors nevilka vagonu. Motors sāka karst un kūpēt, ka beidzot elektriķis neļāva vairs braukt. Noņēma motoru un atnesām citu. Dabūju tādu smagumu vest, kā nekad savā mūžā. Jaunais motors izdega tūlīņ pie uzlikšanas. Tad elektriķis no abiem bojātiem gribēja iztaisīt vienu lietojamu. Nostrādāja vairāk kā 2 stundas. Pribors stāvēja, priekšnieki lamājās un beidzot izrādījās, ka neko nevar iztaisīt. 
Vakars jau tumsa, kad bija jāiet pie jauna motora uz veco priboru. Aizgājām tur un laiku nogaidījām zirgu ar pajūgu. Tas noveda un mani atlaida mājā, jo pusdienas nebiju ēdis. Dziļā tumsā pa sniegu pārnācu mājā.
12. jūn., trešd.
Šodien man brīvdiena. Uzkāpu kalnā, kura pakājē ir mūsu nometne un dažus vārdus uzrakstīšu skatoties no augšas. Z-D virzienā stiepjas upes sengultne pa kuru tagad tek kalnu strauts. Šeit upes lejā kādus 10 km garumā izrakņā un zelta saturošo slāni, kas atrodas ap 2-3 m zem virsslāņa, izmanto. Gar kalna piekāji vijas ceļš kā balta aukla un lejā izskatās kā kurmju rakumu izcilāta - no vienas vietas. 
Vietu vietām ir uzcelti probori (zelta skalojamās ierīces) un ap tiem dzeltenas laukumu vietas, ko pašlaik izmanto. Lejā ir pilns mašīnu trokšņiem: tur ekskavatori pārber zemi no vienas vietas uz otru, tur buldozeri piestumj gatavo grunti proboriem un probori lentām čīkstot velk grunti uz augšu, kur to izskalo. 
Auto mašīnas iet pastāvīgi. Gan no Magadanas uz Z, gan otrādi, atstājot aiz sevis garu putekļu strīpu. 
Šeit redzami 2 zelta prīski (pa latviski nezinu) un mājiņu pudurīši izkaisīti gar ceļa malu kalna piekājē. 
Šeit ir Gastello (atradēja vārds), Timošenko un Vorošilova priski. 
Pie Vorošilova pr. ir Rudņikova fabrika, kur maļ akmeņus un skalo no tiem. Šeit kalnā ir diezgan daudz ogu, gan dzērvenes, gan brūklenes. Vēl ir tādas melnas, saldas, kādas agrāk nebiju ēdis. Rudenī šeit ir arī diezgan daudz zilenes. Taisni apbrīnojami ir šejienes koki kalnos. Tas aug gandrīz vai uz akmeņiem. Ziemā mīkstās skujas nobirst. Pie mums aug līdzīgs koks, tā saucamā vāczemes priede. Šeit lejā aug arī lejas koki: mūsu vītolam līdzīgi resni koki un līki bērziņi. Mūsu priede šeit aug kā krūmi, gar zemi stiepdamies kā jāņogu krūmi. 
Šeit ir veci nodrupuši kalni, atgādina ziloņu muguras. Kad uzkāpu augšā, redzu ka šeit ir saplaisājusi akmens plāksnīšu kaudze. 
16.VI, svētd. 
Šodien biju pastā pēc naudas. Jau 4. reizi saņemu no Birkmaņa naudu. Šoriez 150 Rbļ. Aizrakstīju Kornēlijai vēstuli. Nezinu vai vēstules sasniedz mērķi, bet gribas kaut ko pateikt.
15. aug. 
Saņēmu no Teodora vēstuli. Viņam iet labi. Prieks! 
To drusku ļaudamies.
No Kornēlijas saņēmu avīzes. 
Dantes kopijas
 un aprīļa, maija un jūnija "Cīņa". 
16. aug. 
Saņēmu atkal naudas pārvedumu 300 Rbļ. Dzīve iet uz augšu! Šis 8. pārvedums. Ar šo būšu saņēmis 1650 Rbļ. no dzimtenes. 
20. aug., otrd. 
Man brīvdiena. Uzrakstīju vēstules Kornēlijai un Teodoram. Mājiniekiem vēstule iznāca pasmaga un asa. Bija slikts garastāvoklis. Biju pastā. Nosūtīju Teodoram avīzes. Naudu 300 Rbļ. neizdevās izņemt: 
sprobna 
nepareiza. 
27. aug.
Saņēmu no Teodora otro vēstuli un 200 Rbļ. naudas pārvedumu. Pie mums runā par rīkojumu no augstākās padomes, ka Baltijas valstu pilsoņi jāizved uz mājām. Pamatotas baumas! Pastā saņēmu 800 Rbļ. Redzēju atkal pārvedumu par 400 Rbļ., bet to šodien neizmaksāja. Tā tad no dzimtenes 10 pārvedumi 2350 Rbļ un Teodora 200 Rbļ. Kopā 2550 Rbļ. 
1. septembris. 
Agrs, slapjš un auksts rudens šeit. Divas dienas šeit lija lietus un rezultātā pārplūda, upes iznesa tiltus un pārtrauca satiksmi. Upīte, kas šķir mūsu nometni no raktuvēm ap 15-20 m plata. Provizorisko tiltu ūdens iznesa un 2 dienas mēs bijām šķirti no mājām. Es biju darbā un tā kā maiņa nevarēja atnākt, bija jāstrādā 24 st. Nebija, kas atjauno satiksmi. Ejot uz kaimiņu prīsku 6-7 km tiku mājā. Pag. naktī uzsniga sniegs diezgan biezā kārtā. Ir auksts un sniegs nekūst. Vai jau sāksies ziema? 
6. sept., piektd. 
Strādāju naktis līdz mēneša vidum. Katru nakti sals. Darbs nav grūts un var kurināt uguni un sildīties. Pēdējā laikā dienā pēc gulēšanas, kad pieceļos, man sāp galva. Ir slikts gara stāvoklis, nesaktoties uz baumām par drīzu mājā braukšanu. Vēl arvienu nevaru sagaidīt vēstuli no dzimtenes. To tagad nesaņemu, tā ir pazudusi. Arī no Teodora jābūt vēstule. Sakarā ar naudas piesūtīšanu paēdis gan tagad esmu. Nepazīstu pašlaik izsalkuma sajūtu. Ēdu ļoti daudz un esmu pat sācis uzbaroties. 
Lasu Mopasāna noveles un mācos krieviski.
Dabūju no Kornēlijas telegramu, kurā ir adrese: Хабаровск, станция Утиное, Домстрой Электро цех.
Viens no maniem brāļiem acīm redzot ir tur. Tūliņ telegrafēju uz turieni abiem, kā Teodoram, tā Edvartam un tagad gaidu atbildi. 
Nupat nopirku 400 g maizes par 9 Rbļ. Apbrīnojama ir mana tagadējā apetīte. Pusdienā apēdu 2 un pus porcijas pusdienas un 300 g maizes, vakarā 1 porc. pusdienas, 2 vakariņas un 600 g maizes. Vēders pilns, bet ēst gribas vēl. 
8. jūl., pirmd. 
Vakar saņēmu no Kornēlijas Teodora adresi. Tas ir viņš, kas ir Habarovskas stacijā Utinoe. Jāgaida, kad atbildēs uz manu telegramu. Būtu jāraksta vēl, bet tagad ar darbs 10 st. bez brīvdienām paņem mani visu. 
12. jūl. 
Nav nekādas ziņas no mājām. Visiem gandrīz ir kaut kas no pasta, man nekā. Arī no Teodora ziņu nav. Dzirdēju, ka man naudas pārvedums, bet paziņojumu vēl neesmu saņēmis. Uzrakstīju Teodoram vēstuli. Meklēju citu darbu, jo zabojs paņem man visus spēkus un laiku. Kāda grupa brauks sienu pļaut, bet es tur netieku. Solīja mani nodarbināt kā feldšeri, bet vēlāk. 
25. jūl. 
Ar vakardienu skaitos Mamikidze brigādē. Jāstrādā pie pribora apkalpes, kas ir vieglāk nekā stumt ķerru. 
20. jūl. saņēmu algu, tā ļoti maza, 350 Rbļ. Atdevu parādus, paliek 200. Telegrafēju uz dzimteni, lai sūta naudu. Vēl nav atbildes no Teodora. 
23. paiet gads, kad iebraucu šinī darba vietā. Pirmo reizi izgāju darbā naktī, kur man bija visu nakti jāsmeļ ūdens. Pirmo reizi mēģināju dzīt ķerru, bet tas man neizdevās, nobraucu no laipas un sagāzās. No rīta, kad beidzām darbu kalmu meistars pateica, ka tā nevar strādāt, zelta līst pavisam maz. 
27. jūl., sestdien. 
Esmu atbrīvots un guļu mājā. Labā auss iesāka pamatīgi sāpēt. Varbūt no tā, ka kājas katru dienu ir slapjas un vakaros nav kur izžāvēt. No rīta patin slapjos autos un staigā atkal. Naktīs baraku nekurina un uz grīdas guļot salst ar plāno segu. Pēdējās dienās šeit ir auksts, pretēji pagājušam gadam, atceros tad bija skaidras un siltas dienas. Ja man nebūtu jāiet zabojā strādāt, tad es dzīvotu daudz labāk kā tagad. Gadījuma darbos var daudz labāk nopelnīt. 
Pirms dažām dienām mēs ar Raķi bijām otrā puse stolovojā malku zāģēt.
20. jūn. 
Aizvakar saņēmu algu par maija mēnesi. Šoreiz 340 Rbļ. Algu šeit es sāku saņemt jau decembra mēnesī, kad atsēdēju slimnīcā. Tur man maksāja arī drusku pāri trīs simtiem. Kad atkal febr. vidū steidzīgi zabojā, tad sāku saņemt vairāk. Febr. 400, martā 600 un aprīlī 900. Kopā ar atsūtīto naudu tas iztaisa smuku summiņu, bet vēl varu teikt, ka ir bijis par maz. Uzturs šeit dārgs. Brokastīs zupa 2 Rbļ., tēja 1 Rbļ., pusdienās zupa 3-4-5 Rbļ., kaša 3-4. Vakariņās cepta zivs vai kotlete 3-4 Rbļ., siļķe 1 Rbļ., tēja 1 Rbļ. Maize 25-30 Rbļ./kg. Ja grib nopirkt taukvielas, apm. 150 Rbļ. kg. Milti un auzu pārslas ap 30 Rbļ. kg. Tad vēl nāk klāt obligātais maksājums katru dienu par taloniem uzturam. Dienā kad bija baltmaize maksāja ap 10 dienā. Kad rupjā maize 6-7 Rbļ. dienā. 
23. jūn. svētd. Līgo diena. 
Tagad uz Jāņiem esmu iejūgts vissmagākā darbā pie ķerras. Daži puiši šovakar atzīmē Jāņu vakaru. Esmu ielūgts arī tur. Man maz naudas un vakarā esmu bezgala noguris. Vēl nāk klāt melnās apmākušās dienas. Tagad pašlaik šeit ir lietus plūdi. 
24. jūn. pirmd. Jāņi Kolimā. 
Vakar vakarā drusku iedzērām un palīgojām. Šodien atkal zabojā. Lietus līst kā "pa Jāņiem" un vakarā esmu cauri slapjš un dubļains līdz acīm. Paģiras, sliktais laiks un grūts darbs sliktos apstākļos, tagadējos tādus Jāņus, ko atcerēšos uz visiem laikiem. 
26. jūn, trešd. 
Šodien labas pusdienas: pupiņu zupa ar žāv. kartupeļiem un gaļas kumosiņiem, tad auzu pārslu biezenis ar saldu mērci. Apēdu 2 pusdienas (210 Rbļ.) un tagad jūtos tīri labi. Šodien zabojā tīri labi probors applūdis ar ūdeni un kamēr ietaisīs sūkni ķerras nav jāstumj. 
15. jūl. Magadanā sāksies topogrāfu kursi. Miške, Rutkovskis, Daugulis un es arī sarakstījām lūgumus, lai uzņem mūs kursos. Kursi ilgs 9 mēn. un būtu jauki padzīvot kādu laiku Magadanā. 
4. jūl. ceturtd. 
Pagājis jūnijs. Pagājis slapjais laiks. Tagad dienās saulains, karsts. Vakaros un naktīs odi ir īsts spēka un izturības pārbaudījums. Apstāties nedrīkst - vairāk zelta - plānu, plānu!  Давай, давай! 
Varbūt tikšu pie vieglāka darba. Mani pirksti liek sevi just. Jādabū no kadru daļas raksts un no ārsta pēc atzinums.
