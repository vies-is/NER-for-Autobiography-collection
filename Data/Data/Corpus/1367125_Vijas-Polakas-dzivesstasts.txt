-1-
Pirmā daļa.
Agrā bērnība. Mīļais papiņš.
Tas bija mīļais papiņš, kas katru vakaru stāstīja kaut ko nedzirdētu. Kādas pasakas viņš zināja! Vija saparata, ja kaut ko nezinās, tad papiņš  zinās visu paskaidrot. Kā vēlāk kļuva zināms - viņš prata visus darbus. Pats sev šuva tā saucamās galifē bikses, jo veikalā pirktajām neesot pareizais piegriezums. Un pats "buktēja" savas izejamās formas tērpa bikses. Lielāka - Vija uzzināja, kā Pirmā pasaules kara laikā papiņš karojis. Kā ierakumos dažviet bijis jāguļ līdz krūtīm purva rāvā. Kā pēc tam abi ar mamīti bijuši Pēterburgā. Mamīte kopusi ievainotos, papiņš palīdzējis krieviem gāzt cara valdību. Pēc tam abi atgriezušies savā zemītē, kur papiņš sīvi cīnījies brīvības cīņās. Par to liecināja viņa apbalvojumi: gan Pirmajā pasaules karā ordenis par cīņām pie Verdenas Francijā, gan brīvības cīnītāju medaļas Latvijā. Pēc 1920. gada - kā brīvības cīņu dalībnieks papiņš saņēmis zemi jaunsaimniecībai blakus sava tēva Pētera zemei Kalnienā. Tur tūlīt uzsācis cītīgi gādāt kokus no piešķirtā meža māju celtniecībai. Labi, ka spēja uzcelt visas nepieciešamās ēkas: kūti, klēti, dzīvojamo ēku un visbeidzot lielu, skaistu, viscaur ar grīdām, labības šķūni. Bet pilnībā papiņš nespēja atdoties zemnieka smagajam darbam, jo, kara laikā bojātās veselības dēl, viņam bieži bija jāslimo. 1928. gadā celtniecība pabeigta. Pirmajā pavasara dienā sagaidīta meita Vija. "Vijiņa, Vijolīte..." - kā nu kurš no tuviniekiem sauca. Viju krustīja Gulbenes baznīcā. Krusttēvs Evalds, papiņa jaunākais brālis, krustmāte Elza, papiņa māsīca, krustmāte, papiņa māsīca Zelma, mamītes vecākā māsa, kura ar savu ģimeni sāka saimniekot "Verdenā", kad 1928. g. septembrī, papiņš, labi pazīstamā pulkveža Kalniņa uzaicināts, devās, ar ģimeni uz dzīvi Madonā.
