V. Vigdorčiks
Manas dzīves hronika
Vēstule maniem maz-mazbērniem
Iet uz beigām divdesmitais gadsimts. Ar diviem Pasaules kariem, kas tuvinājuši pasauli viduslaikiem un bezdibenim. Bet arī gadsimts ar ievērojamu tehnisku progresu, ar cilvēka ģēnija izraisītām milzīgām pārmaiņām visās dzīves jomās. 
Gadsimts, kad daudz, ļoti daudz kas bija pirmo reizi. Ne tikai tehniskie jauninājumi, kā automobilis un lidmašīnas, telefons un radio, kino un televizors, bet arī atoma kodola šķelšana, kas varētu būt sākums jaunai ērai, zelta laikmetam.
Gadsimts, kas ieiet cilvēces vēsturē ar revolūcijām un milzīgām sociālām pārmaiņām, ar daudzu tautu atbrīvošanu no koloniālā jūga.
Gadsimts, kad cilvēks pirmoreiz izgāja kosmosā un pat pastaigājās pa mēnesi.Kad jums, mani maz-mazbērni, būs 16 gadu, jūs ieiesiet jaunajā divdesmit pirmajā gadsimtā, no kura mēs tik daudz gaidām. Pirmam kārtam to, ka cilvēki visā pasaulē beidzot nāks pia [pie] prāta un iemācīsies visas domstarpības atrisināt miera ceļā. Jo šajā tik nemiera pilnajā pasaulē cilvēks alkst tikai pēc miera.
Pienāks laiks, un jūs gribēsiet zināt, kāds tad īsti ir bijis šis tik nozīmīgais divdesmizais [divdesmitais] gadsimts. Par to gribu jums pastāstīt, pār dzīvi, notikumiem, pārdzīvojumiem, par cilvēkiem, ar kuriem man bija lemts satikties manā ilgajā mūžā, par manu divdesmito gadsimtu. Nevis vēsturi, bet hroniku, viena cilvēka pārdzīvoto no agrās bērnības līdz vecuma dienām.
