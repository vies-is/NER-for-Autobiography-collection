Bērni bija paaugušies. Vecākie bērni Olga un Kārlis jau labu laiku mācījās noturēt rokā adatu un bija gatavi sākt skroderu gaitas līdzi tēvam pa visu Zemīti un tai tuvumā esošām vietām. Cilvēki beidzot gribēja dzīvot normālu dzīvi, svinēt svētkus, iesvētīt bērnus, precēties un priecāties un labi apģērbties. Un pasūtītāju bija diezgan. Pēc šujmašīnas un citām mantām atbrauca ar pajūgu, bet skroderīši parasti gāja kājām. Verstu verstis nostaigāja, no mājas uz māju iedami. Fricis ar saviem mācekļiem Olgu un Kārli ripināja vadmalas baķus, mērija, grieza un šuva gan bikses svārkus, žaketes un vestes, gan virsdrēbes un dažādus
kažokus. Kamēr meistars darīja svarīgākos darbus, mācekļu uzdevums bija drākelēt, ārdīt, gludināt, vienmēr būt pa rokai, meistars, kaut arī labsirdīgs, bija stingrs un prasīgs.
Tie bija skaisti pārbraucieni no Aizdzirām uz Dzirām, no Abavniekiem uz Kukšām, un visur viņi ir priecīgi sagaidīti. Vakaros pēc darba kopā ar mājas ļaudīm varēja izdziedāties pēc sirds patikas. Olgai un Kārlim bija skanīgas balsis, un dažreiz arī Fricis pievienoja savu baritonu. Rudeņos un ziemās, kad mālainie lauku ceļi bija neizbrienami un sniega kupenu piedzīti, skroderīši strādāja mājās. Darba bija stipri mazāk, arī iztikšana tik daudzām mutēm bija skopa. Jaunākās māsas Otīlija un Antonija vēl bija 
pusaudzes un gāja pagastskolā, un Kārlim drīz klāt karadienesta laiks. Olga jutās kā gājputns rudenī, pirms aizlidošanas, tik daudz nomoda sapņu, tik daudz gaisa piļu sabūvēts. Bēgļu gaitās iepazītā Rīga aicināja vilināja, solīja gan darbu, gan iespēju
arī izglītoties. Tēva brālēns Jēkabs Jansons mudināt mudināja zinātkāro, nopietno meiteni doties uz galvas pilsētu un solīja palīdzēt ar padomu un pieredzi. Būdams literatūras skolotājs, un, izmēģinādams roku arī
rakstniecībā, Jēkabs bija tieši tas cilvēks, kas garīgi audzināja un izkopa Olgas gaumi visās Mākslas nozarēs, ne tikai literatūrā. Visu mūžu šis lieliskais, gudrais cilvēks, it kā stāvēja klāt Olgai un vēlāk arī viņas ģimenei. Jēkabam vienmēr tika prasīts padoms gan smagos brīžos, gan bērnus audzinot.
Tikai 20 gadu ir Olgai, kad ar maziem naudas līdzekļiem, bet milzīgu apņēmību un drosmi, tā dodas iekarot Rīgu. Mazā ķirmju un žurku apsēstā mājelē, Čiekurkalnā, izdodas noīrēt samaksājamu istabiņu.
Ilgas darba stundas drēbniek darbnīcā neļauj īstenot iecerēto sapni mācīties, bet Olga cenšas vismaz apmeklēt Tautas Universitātes lekcijas, lasīt grāmatas, kļūstot par čaklu bibliotēkas apmeklētāju.
Tomēr Olga nav askēts, viņa ir sabiedriska un sadraudzējās ar sava vecuma jauniešiem. Un tad nu klāt arī pirmā mīlestība. Tāda nejauša satikšanās, saskatīšanās, un sirdī iekritusi interese par stalto jauno vīrieti, Latvijas armijas virsdienesta karavīru. Un izrādās jūtas ir abpusējas Eduardam Lesiņam ļoti iepatīkas savdabīgi tik skaistā kurzemniece ar spoži melnu, garu bizi, mirdzošām brūnām acīm un tik gudru un prātīgu valodu. Šī meitene tik ļoti atšķiras no māsu draudzenēm, kas prata vien
ķiķināt, koķetēt un pieglaimoties, bet nebija iekarojušas viņa uzmanību.
Silvija Grunte (dz. Lesiņa)
Manas dzīves stāsts.
GALS UN SĀKUMS.
Tie bija mūsu brīvvalsts pirmie gadi. Gadsimta sākumā dzimušie, sasnieguši vecumu, kad laiks atstāt ģimenes ligzdas, laiks izplest spārnus, lai, sasniegtu iecerētos sapņus. Karš un bēgļu gaitas ģimenes materiāli bija noplicinājis. Vecāki saviem bērniem, pat gribēdarni, izglītību nevarēja nodrošināt, vien savu dzīves gudrību čaklumu un godīgumu ieaudzināt, un, ja ģimenē bija amats, tad tas tika tālāk mācīts, vismaz vecākajiem bērniem. Fricis Paegle un Karlīna Vāciete, ne tikai pēc skata, bet arī pēc raksturiem nesaderīgs pāris, tomēr bija izaudzinājuši četrus Paeglīšus, zinātkārus, čaklus un uzņēmīgus cilvēkus.
Aiz kalniem bija Kurzemes bēgļu ceļš, kas Paegļus tālāk par Rīgu neveda, ģimene palika Pārdaugavā un tur arī pārlaida gan skarbos vācu laikus, gan nežēlīgo Pētera Stučkas valdīšanas laiku. Šī gūtā pieredze veco aizrautīgo 1905. gada revolucionāru, Paegļu Frici uz visiem laikiem izārstēja no Vispasaules revolūcijas idejām. Fricis sāka ticēt brīvajai Latvijai un mācīja savu valsti mīlēt arī bērnus. Rīga bēgļu ģimenei bija barga pamāte. Kara laikā dzimusī māsiņa bija tik vārga, ka nelīdzēja ne vaimanas ne kliegšana, ar kuru varot atgriezt dzīvē, vienkārši izdzisa kā svecīte. Mazo, neīstā laikā dzimušo, bērniņu apglabāja Pārdaugavas kapos, un, kad pienāca laiks atgriezties mājās Kurzemē, Rīgā, uz visiem laikiem, palika viena aizmirsta kapu kopiņa.
Zīmīgs bija mājupceļš uz Kurzemi. Ar kājām, visu iedzīvi un pašu dārgāko mantu šujmašīnu stumjot rokas rateļos, Paegļi pirmās dienas vakarā bija tikuši līdz Lielupei. Pie pārceltuves ļaužu netrūka. Tur arī nolēma pārnakšņot. Visapkārt dega, nu jau mājās braucēju un gājēju, Kurzemes bēgļu ugunskuri. Jauni puiši, tikpat kā basām kājām, dīvainos nenosakāmas armijas apģērbos, bruņojušies gan bisēm, gan rungām, apstaigā nometniekus, aicinot sev līdz aizstāvēt jauno Latvijas valsti. Zinot Friča trauksmaino dabu, Karlīna satrūkstas ne pa jokam, un ja nu Fricis viņus pamet pie upes un dodas aizstāvjiem līdz? Bet par laimi
Fricis tikai saviem pusaudža bēmiem liek atcerēties uz mūžu, ka, viņi ir satikuši tos, kas izcīnīs brīvu Latviju, tādi pašaizliedzīgi varonīgi savas mazās zemītes patrioti.
Izpostītajā Kurzemē, Tukuma apriņķa Sātos, pavisam netālu no dzimtās Zemītes, Paegļi apmetas uz palikšanu. Sātu baznīcas pērmindera amats nodrošināja ar mājvietu un saimniekošanas iespējām. Karlīnai pavisam drīz ir arī gotiņa un citi lopiņi. Fricis var atsākt pamatnodarbošanos. Savulaik, Zemītē dzīvojot, viņš bija iecienīts drēbnieks, vai kā tolaik dēvēja, skroderītis
