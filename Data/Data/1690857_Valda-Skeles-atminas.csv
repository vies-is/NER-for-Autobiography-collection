File-ID,Transcribed Text
1690907,"meitai esot Ventspilī, bet pārējie divi bija dzimuši tepat ""Jaunrīdzeniekos"" un dažus gadus paaugušies kā ""pagāni"". (Tā jokojot sauca nekristītos). Laikam ap 1930 gadu saimniekošana Jaunrīdzeniekos izbeidzās, jo māja piederēja Alberta tēva brālēnam onkulim Fricim Tannim, kas dzīvoja Ķišiņevā (toreiz Rumānijā). Onkulis bija vīna rūpnieks, bet sākoties krīzes gadiem, bija spiests māju pārdot (Viņš arī drīzi pēc tam nomira). 
Albertonkulis sākumā (ziemā) viens pats bet vēlāk ar visu ģimeni pārnāca uz Ventspili, kur dabūja darbu Ventspils pilsētas policijā par jaunāko policijas kārtībnieku. Sākumā viņš dzīvoja mācītāja Grīnberga mājā  Kuldīgas (tagad Ļeņina ielā- māja bija blakus 2. vidusskolai- tagadējai), vēlāk, kad arī ģimene pārcēlās uz Ventspili- Dundagas ielā- Pārventā, kur Grīnbergam arī piederēja neliela vienstāvu māja (ar 2 dzīvokļiem). Nezinu, kurā gadā viņam piedāvāja vecākā policijas kārtībnieka vietu Ēdolē (laikam 1933.g.), uz kurieni arī viņš aizgāja: dzīvoja Ēdoles pilī (kur tagad invalīdu nams) un šinī amatā bija līdz pat 1940. gadam,  kad atjaunoja padomju varu un visus policistus no darba atbrīvoja- viņu vietā nāca no proletariāta izvirzīti- miliči. Meklēdams darbu- viņš pārcēlās uz Jelgavu, dzīvoja Lazdu ielā (tā toreiz  neskaitījās vēl pie pilsētas bet pie Ozolnieku pagasta) un strādāja sava svaiņa Dombrovska (atvaļinātā pulkveža) saimniecībā par laukstrādnieku. 1941. gada pavasarī vienu dienu ieradušies miliči no Ventspils un viņu arestējuši- aizvedot uz Ventspili. Tālākais ceļš vairs nav zināms- jo drīzi sākās karš. Pēc kādas versijas- vesela grupa apcietināto aizvesti uz Savienību, protams darba nometnēs- un kur tālāk- nav zināms. Tur arī,acīmredzot, onkulim Albertam pienāca mūža gals, vēl esot samērā stipram, jo 1940 gadā viņam vēl nebija pat 50 gadu."
